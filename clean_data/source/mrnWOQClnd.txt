Di ngka taeyongi so ngirong o koda ka ababan ka niyan.
Abaga den so galebek iyan.
Imanto na pesaember so abagat.
Di niyan kaeabak so awid a mapened.
Abogado so abanga iyan sa korti.
Abanga a Pilimpinas ago giya Mirika.
Abata ngka on so miyabisay ko nditaren.
Inabat iyan ko kayo so mirayong on.
Abat ka sa maito ko kobal.
Miyaabat on o koda a tindoro iyan.
Da a abay niyan.
Aabenen o baebay so wata iyan.
Abisa ngka on a bobon ai.
Miyabis sekaniyan ko sapo.
Miyabong kami sii ko lawasaig.
Inabongan iyan so lalan.
Abongi ngka sekaniyan.
Abrii ngka a tardinas anan.
Adaba ngka so kapedi.
Adaba niyo so kataero aken.
Piyamola niyan so adad o tebo.
So adad o pamomolan na miyalayon.
Iniyadad iyan so bangkaw ko kelong iyan.
Miniyadal sekaniyan ko isa a inged.
Tomitindeg sekaniyan a domodonga ko adapan ko solotan.
Pepaengadeken o manga taw so benar a agama.
Miyanik rekaniyan so adi.
Adiadi sekaniyan a di si pagari niyan.
Sekaniyan na inadil iyan so ginawa niyan.
Inadiyong so lotang a isaelam sa penggobat.
Ado ka rekaniyan.
Tepengi ngka sekaniyan madong ko padian.
Paegadongen iran so kontra ko palaw.
Inadong iyan so tapong.
Dii sekaniyan tingagag.
Mabaebaya sekaniyan tingagag.
Paegagaken o gopoan so manga piyak iyan.
Paegagani so baebay.
Anda ka song agar?
Miyaagar siran.
So kadnan i kamamasaan a agawa aken ko manga rido aken.
So paras iyan na agidagid o paras i ama iyan.
Inagotan iyan so sesed.
Aya bo a aib iyan na di magodas igira melalakaw.
Da a aib o pagigimo.
So aisa na wakto a baanda sii ko pageletan o alas oso ago so alas nowibi ko kagabigabi.
Mapayag so akal iyan.
Piyagakalan iyan so lokes a mama.
Da a kiyaakasan ko sorat iyan.
Iniyakas aken ko wata aken so balas raken ko kabibitirani raken.
Pagakaten iran so walay ka roo iran mbaengona ko mawatan sa karsada.
Pagakaten iyan so manga perperan ko oma.
Akaya ngka siran ko mala a walay.
Miyakeb a panaw a paras iyan.
Akesaran ka a mama.
Pagkolan iyan sekaniyan a di maling ka maliboteng.
Pepaegakoten o manga taw so manga perperan iyan sii ko boniga niyan.
Akoten ta a manga otan ai roo sa liyo.
So baego a mama na akoy.
Inakoy niyan so ilaw.
Inakoy ako niyan sii ko madakel a taw.
Aakala sekaniyan ka di saebot.
Da a alad ami
Alahoalam o makapasad ako.
Paegalal so lebaeg iyan.
Mala a alamada o inged.
Alamatan sekaniyan.
Miyabasa a rogo so alambet o pali iyan.
Aden a alambet iyan.
Alampai ngka siran ko igakap.
Alangi ngka so lalan.
Mala a alap iyan.
Kiyaalapan sekaniyan.
Imanto na alas dosi.
Alatawi ako ngka ko padian.
Alaw ka ko Pirsidinti sa Pilimpinas.
Aleba ngka sekaniyan.
Marata so kapangalesa.
Inalid iyan so seda.
Baego sekaniyan miyamasa sa alid.
Alii ngka so ginawa ngka.
Pangangalian iyan a ginawa niyan.
Inalian aken siran.
Sekaniyan na alim ko kambaesok.
Pekaealinalin so kataero iyan.
Paegalokan iyan so galebek iyan.
Paekaalokalok anan rekaniyan ko galebek iyan.
Giya doniya na alokalok bo a kapakakakaden on o manosiya.
Antonaa i maalom iyan.
Aya dalem a maalom o taw ko ginawa niyan na kaewasa.
Inalon sekaniyan ko dalendeg.
Makaaalondog kami ko kapelayag ami.
Maaalondog ami so reges.
Aya lalayon magonota na saken ago so along aken.
Angarang ka pekaealong aken so batang.
Sekaniyan na alongalong so lawas iyan.
Miyalosod sekaniyan ko semba o kayo.
Inalosod iyan so papanok sii ko doreng.
Di sekaniyan kaebaya o ba ka alosod ko kota.
Aloyanen ka so tanor ko pisokowa.
Miyakaisa ko makaaloyan ko walay ran.
Amad a pitaero ka nan.
Di niyan kaeamad o antawaa ko manga baego a mama i miyakataero sa ngkai a .
Tagoa ngka so gita a ka ka amayamay na malaga.
Pepaengambar sekaniyan sa mono.
Pepaengambar sekaniyan sa mandiyanay a mamot.
Iniyambayan iyan rekaniyan so apir.
Miyaambeg a lopa kagiya melinog.
Dilong ka ko lakongan ka maambel ka a panglo.
Inambel o baebay so wata iyan sa ai kagiya da paratiyaya.
Miyaambel a panglo so kayo a niyog.
Inambelay niyan so gopen miyakaoma a pagari niyan.
Pepaegamberen ka niyan.
Marata so kaambog.
Amega ngka so bolong ka.
So amik na matiboron na aya kalilid na titiran.
Imanto na pesaember so amiyan.
Amonga ngka sekaniyan.
Inampawan iyan so mikaerata a karsada.
Dii sekaniyan paesa sa ampaw.
Paekaampel ko gasto ngka so pirak a inibegay aken reka.
Ampen o ba ako matay na di ako rekaniyan mangeni sa tabang.
Inampeng iyan a lima so ngari iyan.
Paegampir so awang.
Magaampir so manga awang.
Magampir so awang ko pangba.
Mililikos ko walay niyan so ampis a manga ator.
Inampit iyan si ina iyan a mangeni sa ken.
Ipagampit iyan raken so koda o mama.
Magampo ako den.
Iniyampo iyan a ginawa niyan ko gobirnador.
Inanam iyan so ribro.
Pepaenganawon ka niyan.
Da a inanawan aken rekaniyan.
Ipepaengandag iyan so walay niyan a mala.
So andam aken na da a katantowan iyan.
Giyai so andang a pirak.
Pepaegandawandaw sekaniyan sa dalem a inged.
Miyaanday siran sa lakawan.
Andog ka roo.
Inanadol iyan so boring ko lima niyan.
Paegandolen ako niyan ka an aken sekaniyan kabeyadi.
Di ko kaeandot so kayo.
Inagag iyan so anit a karabaw.
Inaniyaya kiran so tamok iran.
Da a taw a ba ko inaniyaya.
Mala sekaniyan i anogon rekaniyan.
Miyaanok ako niyan nggalebek.
Pepaegansongansong so arimaw sa dalem a kayo.
Antag iyan ai ko galebek.
Iniyantag iyan ko manga wata iyan so lopa iyan.
Miyaantag sekaniyan.
Da a antak o manga kataero iyan.
Aya antak iyan na makapagabogado.
Di mapiya so kapamaganta.
Pepaemagantaan ka iran.
Marata a antaanta iran rekaniyan.
Da rekaniyan gagad so antal iyan.
Magantang sekaniyan sa pananaroon.
Antangen aken so pitaero o ka raken.
Pimbaelay ran so antangan o walay.
Mapiya sekaniyan i antangan.
Aya antap iyan ko pirak iyan na dado.
Ipagantap iyan so kaolit a sapi ko kaeoma kalilang.
Maantap den so makapal a tarapan ko ilaw niyan.
Miyaanteg a lisen iyan.
Miyaanteg sekaniyan ka piraneg sekaniyan i karoma niyan.
Aden a antib o taribasok.
So antib o taribasok na aden a ilaw ron ago kamais ago so ped a manga perpera.
Antig so kainom sa arak.
Miyaantiyor aken so karabaw aken.
Miyaantok iyan so kadakel a mapenggasto niyan.
Antoka ngka o antonaa ini.
Di niyan kaeantos so olaola ngka.
Inangag ako o wata aken a maito.
Angarang ka iniraot so pangoya ko pandi.
Magangay sekaniyan sa tabang ko manga barahala niyan.
Inangay o wata so diyolin.
Antonaa i angin ka sa kiyasong ka sii.
Miyasogat siran a angidarat ko laod.
Giya keteb ai na angkal.
Di niyan kaeangkal so karom niyan ko igaan.
Pagangkalen iyan so ped iyan ko liyang.
Angkapangkapan aken so paridi ka an di kaeresiki.
So angkapangkap o kaban iyan na mabaeger.
Da ako niyan maangkob.
Aden a angkolas o amo sa kasadan iyan.
Angoli ngka so lomesed.
Maaangor a lima niyan.
Miyaaog a kapakataetapi iran.
Da ako kiran aot.
Apa ka.
So bota a mama na dii mangapap.
Inapap iyan a paras aken.
Pakiyapapen ka raken so lima ngka.
So baebay na amay ka di piyapiya na kaeapasan.
Apas a ngka si ina a ka.
Somiyong sekaniyan ko apasa iyan.
Apayo pepaetay so pagari ngka na da ka niyan kalipati.
Pepaemoroten iyan so manga aper.
Miyaaper aken sekaniyan.
Di ngka pagapera a olo ngka.
Da aken maaper so dinis.
Pagapesan iyan siran.
Da ako niyan apeta.
Di aken kaeapet a walay niyo ka diyokawan ako.
Sii ko kiyabetaenga rekaniyan na mataan a bonoon iyan so somong rekaniyan a piya antawaa.
Apon sekaniyan.
Miyapon so papanok ko sapak o kayo.
Di sekaniyan magapon sa walay.
Ribat so arangarangan iyan.
Arap kano ko alahotaala.
Arasi ngka so lalan.
Piyamola niyan so arat.
Kagiya marat ka den ko mawatan a salinding na paengenin ko sa tolos na da den a silang a dar.
Mapiya i arati so ngaran iyan.
Aarain iyan so dipaekarag.
Ay arga o maregas imanto.
Ba da a arga reka o kangginawai.
Ipepaengangarig iyan so katao niyan.
So Daod na ari o manga Yahodi.
Mapiya sekaniyan i arog a lawas.
Di niyan kaeraw o ba niyan arogana si ina iyan.
Aros den sekaniyan a mangaroma.
Miyangasa rekaniyan so kiyapatay o pagariya iyan.
Pepaegasa sekaniyan ko kapaengaroma niyan.
Pagiyasai ngka so kowarto.
Pepaegasaan iyan so pirak a ipenaik iyan.
Monot ako na asar a bayadan ka so sokay aken.
Mamasa ko sa dolsi na asar a di ka gomoraok amay ka lomalakaw ako.
Aya mapiya a kapelalakaw na igira asar so alongan.
So asar na ikadowa a sambayang ko kagabi.
So galebek iyan na asarbo.
Aseka ngka sa didalem so soled o potal.
So mama na dii magasikan ka miyakataban ko kiyambotowa.
Asikan sekaniyan a sondaro.
Asikan ai a amo.
Pagatangan iran so manga ridoay ran sii ko karorosoan ko palaw.
Giyai na atar a mariga.
Gi so atep o walay niyan.
Pepaegatinatinen sekaniyan o taeros lomalakaw o di.
Pagatowan ka niyan.
Atontangen ta sekaniyan roo ko walay.
Inator iyan so manga karatas.
Pagator ka man ari.
So ator na mala.
Paegawaken iyan so kayo.
Kabaya iyan a mawa ako.
Awaan aken so walay o marata ka sii ako kaden ko walay o mapiya.
Da aken kaawani so koba o pagari ko.
Miyamola sekaniyan sa awi.
Giyai na awi o ontoda.
Dempas so awi o igaan iyan.
Da niyan awii so lamisaan.
So awid aken na mapened.
Awidi ngka sii a ngkanan a tanggob.
Awidan tano a lamisaan ai roo sa kosina.
Da a ayat o mimbaebagel o pikir iyan.
Pangadi ka sa isa ka iyat ko ribro.
Inayat iyan so bitiyara niyan.
Sosoratan iyan so ayata iyan.
Da a ayatan o totol iyan.
Da niyan sorati sa ayatan so sorat iyan.
An a ayaw niyan ko matoa.
Di niyan kaeayaw a sipa so poro o lamin.
Magayon ako ko pitaero o ka raken.
Magayon ako reka.
Aya masipeg a ayona o taw na so pagri niyan.
Ayona siran.
Sekaniyan i ayonan ko mala a inged.
Inayong iyan so agong.
So kalayalayang na maaayongayong.
Mbaebarakorop so kapameto niyan.
Biyabasan iran so walay.
Inibabas ako malalagoy.
Mala so babaya aken ko kiyapakaoma o wata aken.
Baebes den sekaniyan a taw.
Miyakimbaebid sekaniyan ko kaka niyan a mama ko kaopaey ko pangomaan iran.
Pembelag so arowak ko badan igira paetay so taw.
Baden sekaniyan somininga kagiya mataero rekaniyan a pekaerarangitan so karoma niyan.
Piyamolaan iyan sa manga obarobar so badiyan o walay niyan.
Biyadok ako niyan ko manga taw.
Di kaebadot o wata so otan.
Biyadot o dintista so ngipen aken.
So baga na paekatotong.
Di ako ngka mbagaken.
Da a baegay niyan a mama ko manga saresae iyan.
Bagian iyan a di den makapangaroma taman sa kapatay niyan.
Manga sasakit a pito lapis a bago niyan.
Sa bagobay a manga saging a miyapamola niyan.
So bagolong na dii inggalebek sa basak.
Dii mbaekat sii ko kiyapora mi.
Miyabakikis a rareb iyan kagiya mamanik ko kayo.
Maporo so bakorot iyan.
Baaden aken ko manga wata aken so tamok aken.
Miyabaak iyan so karoma niyan inako mangoda siran pen.
Baanda ko makataban.
Pikir o ridoay ngka a mbaeangen ka niyan.
Sekaniyan i bai kiran.
An a baor iyan.
So marata a kandato na balabag ko kapaegosor o inged.
So ilaw ami na balagatas kagiya motang kami sa pirak ko bangko.
Balahasan a tanto malalagoy a koda anan.
Balahasan ai a baego a mama.
Miyabalak iyan so taw sii ko lalan.
Miyasogat a mala a balaola so inged.
Di den mapakay a sowaan so kapeloloba sa balaola.
Di ipembelag o lokes a mama so balala niyan.
Pimbalay niyan so walay niyan.
So balayang na ilaw sa basak a magaan so kapepaekatoa niyan.
Dii niyan mbaelebalegen so wata iyan a mama.
Tipengan aken sekaniyan mbaeleg.
Aden a baleng ko biaes iyan.
So manga baleng ko lawas iyan na kaebayaan iyan on komowa.
Miyapeno a manga leletaean so balengkat.
Paekabales den so maito a wata.
Babalilisen iyan so manga pagari niyan a manga mama.
Balilisa ngka siran oto a manga rarata i ongar.
Linilid iyan so balilis.
Baliliten so baebay igira pembawata.
Mbaling den sa baya a taw ai.
Balo sekaniyan.
Balowi ngka a lima niyan.
Babalokaten so agong.
Biyaloan sa agong so miyatay a dato.
Miyaredot so balo o polaos.
Da sekaniyan makambama.
Mapiya a pamakinegen so banda.
Miyabandas o otan so balekaes iyan sii ko kapelalakaw niyan.
Mababanday so lawasaig ko palaw.
Pembandingen iyan so bantogan iyan.
Kiyabandowan den siran.
Biyandok iyan on so ikog o manok.
Biyandok iyan ko lima o wata so ribro.
Da a mbaenigan aken rekaniyan.
Dii sekaniyan mbaenig sa ipakapiya a ginowa niyan.
So banokag o baeboy na mategas.
Biyanso iyan so sogal.
Miyabanso so opakat iran.
Imbaensolat o manga tekaew so karabaw ko kodal.
Sekaniyan i bantabantay ran.
Antonaa i bantak ka raken?
Pakabantaka ngka so lolong o biday tano ko Minanga o Bembaran.
Aya bantak iyan na di den sekaniyan mangaroma.
Baebantaan so baso.
Sekaniyan bo i bantaan iran.
Inawidan iyan so sa  bantal a itagon.
So pitaero aken na bantang.
Sa bantar so kiyapagorad iran.
Mbaentayan ta so manga kanggitagita.
Ba ka kaebaya mbantay sa sini?
Dii aken sekaniyan mbantabantayan.
So walay ran na mabantay ka sii ko poro o bobong.
Bantogen tano so ngaran iyan.
Mbaebantok so koka iyan igira a paepelalagoy.
Dii sekaniyan magebang.
Riring a waka so bangan o manga ragami a ilaw.
Bangana ngka so manga ragami.
Banganga ka ka ododan aken sa piyakayaw a ig a ngari i ka.
Bangen o kapepaekala o maito a wata so paniyakit iyan.
Kawat so bangkat o kaon.
Pembangkaten iyan so manga awid iyan.
Magaan den so bangkit.
Kababaegeran so bangkorong o reban a mililinggay ko bibir iyan.
Babangkorongen iyan a bok iyan.
Aya pimbaalan a makina na baeodi.
Kakan bo a malebod a galebek o taw a mbaebaonga.
Sekaniyan na baraba.
Baraba so manga lima niyan.
Barabantogan so apo o ka.
Apiya sii sekaniyan ko kapatay na da mbaragapa so paras iyan.
Mibaebaragir so mala a kayo ko lalan.
Baraadaten ai a wata.
Madakel siran i barandiya.
Barandiya so inibaeyad iyan raken.
Giyai na sabarang  a dinis.
So pamomolan iyan na sabarang ko rek aken.
So manga taw ko inged na mbarambarang.
So kiyasaekit iyan na aya den barasabapan a inikada o tamok iyan.
Pembaerasaan iyan so koda iyan.
Da a barempes o dii niyan kambodo.
Da a barinta a kapepaengeniya o nigro ko kabenar iyan.
Da a barinta a kapesaember o ndo.
Tig o bariya a da a Alahotaala.
Maawid sekaniyan sa bariya.
Mbaebariyonsong so pagariya aken.
Da a nganin a ba di baroba a rowar ko Alahotaala.
Marata so taw a barobaan iyan so pasad.
Barobedi ngka so lebaeg ka sa saredit anan a dinis.
Minibarombong rekaniyan so bangkaw.
Pembaerombongen o mama so koda iyan.
Sekaniyan na da a barpaey a kapembaentoga niyan ko Alahotaala.
So pitaero iyan na miyakabarsaek ko pikir ami.
Biyarsaekan iyan so galebek ami.
Miyabasag so papan kagiya maolog sa lopa.
Aden a basak ami.
So lopa ami na basak.
Basalen ta so agong.
Basala ngka sekaniyan sa olo.
Basbasi ngka so ai o sapi ka an makapalalagoy.
Biyasbasan iyan so pagalongan.
Giyai na baston a polis.
Paegawid sekaniyan sa baston.
Pembaetaken o panday sa bolawan so bolawan.
Batak den sekaniyan.
Mimbaetak so manga aso.
Paekabatalang ko pikir aken so mataid a baebay.
Batalo a mawaraw sekaniyan.
So manok na mbaetang ko sapak.
Mimbaetang a sekaniyan i miyakapatay ko mama.
Pepaeganad sekaniyan ko manga batang ko alipalipan.
Domadapo so manok ko batangan iyan.
Mibaebatiyag kiran so kiyapatay o pangolo iran.
So batiyong na ilaw.
Mataan a batonggara sekaniyan.
Tarem so batota niyan.
Di ko den paengantoken i baya iyan.
Miyakowa niyan so baya iyan.
Da a baya aken ko masosowa.
Inibayan iyan so witwit iyan rekaniyan.
Miyabayar so karabaw ko alongan.
Mimbayar sekaniyan a poon ko rowang.
Bayaon ka a lima ngka.
Dii mbayawa sekaniyan.
Balagen so baebed o itagon.
Babaeda ngka so itagon.
Mala so baegel ko ranaw
Mapiya so bebetad o iskowilaan ami.
Oman kami koman na an a begas on.
Inowit iyan raken so begay niyan raken.
Begay ka ko ipaekapiya a sowaan.
Mbaekangen iyan so manga ridoay niyan ka tanto a pekerarangitan.
Bekera ngka a lima ngka.
So seda na bekegen.
So lokes a mama na bekegen.
Di sii kibeken so walay ran ka di iran ai lopa.
Miyamasa sekaniyan sa bekes a itagon.
Bekesa ngka so itagon.
Bekog a kayo oto.
Di iran sekaniyan kaebela.
Giyai i belos a rek iyan.
Belos iyan rek so ilaw.
Miyakambaembala so manga aoto.
Kaebembar so obarobar piyapiya igira kapipita.
Giyai na bensi a koden.
Miyabensi so paberot.
Miyabentay so manga tekaew ko isedep ko kalasan.
Da a bebentel o mama ko galebek.
Imbentel a wata ini si ina iyan.
Mimbaal sekaniyan sa bentol.
Paekapatay so mala a bentol.
Bengata ngka a ngari iyan.
Tiyagoan iyan sa bengat so pamomolan.
Marata so bengis a taw.
Masakit a bengis iyan.
Kaebengkag so gomba igira inigomba.
Bengkara ngka so pontir ka.
Bengkari ngka a reban ai.
Inibengkel iyan so mosala niyan sa olo niyan.
Tomiyareg kami ko bengko o karsada.
Di aken kaebengko a lawas aken ka kagiya tanto ako a kaolit.
Miyabern o doktor so sakit a tiyan aken.
Apiya so doktor na da niyan mabern so kapepaekala o lebag iyan.
So beronsi na siyari.
Beroten ka so paberot.
Inebesaey o manga mama si Diyona sa ragat.
Inibesaey niyan so wata ko paigoay.
Inibegay ko towan so betad.
Antonaa i betad a ginawa ngka imanto.
Betaden ka so wata ko igaan iyan.
Pembetain iyan a tali so likod o karabaw.
Bitaeng sekaniyan sa rata a ginawa ka miyatay so karoma niyan.
Betaes ka ko ragat.
Mininom ako sa beteng.
Miyaneg ami so beto o sinapang.
Mala a tanto so beto a poon ko dilamita.
Masakit so beto ko lima ko.
Betowi ngka a wata ini.
Bibid i antangan sekaniyan.
Miyapeno a lana so omoy taman ko bibir iyan.
Binidang iyan so poket.
Sii ko bangkit na kaebidar so maklok.
Mbiknaten ka niyan.
Mabibiad so maogat a baebay.
Mabibiang so manga goris ko pasoay.
Bilanga kami ngka.
Minibilang sekaniyan.
So ama iyan na mabilaw a taw.
So bilolang na aya ndodon na manga keteb.
Giyai na bilolang a pembaemaan.
Di ngka paegembinaan so kaeilay ngka.
Binasaa ngka a walay ai ka an kasambii.
Miyabinasa o manga sapi so manga pamomolan.
Miyabinasa so kambangon sa walay ami.
Miyabindar a otek iyan.
Mbindasen iyan so sondang iyan.
So bindasen o lamisaan aken na mabaebaw.
Bindasen iyan reka so sondang.
Mapiya i binembi sekaniyan ka mapiya i maana.
Mabibinentay so manga sondaro ko lama.
Bines sekaniyan i lawas.
So bintang iyan na bolawan.
Biningkarot iyan so wata.
So mama na bira.
Birenga ngka so tanor.
Di aken kaebireng so koti.
Aden a bisay ko pagigimo.
Biseri ngka so galebek ka.
Tordowa ngka so bisita ngka.
Pembisita ko kiran.
Bisoli ngka so otan.
Biniteka iyan so siyombali a kambing ka an makapirogo.
Miyabiteka so seda ko banowit.
Marata a isaela ko taw so kabitina rekaniyan.
Binitin iyan so ator.
Miyatawag sekaniyan sii ko bitiyara.
Mapontok so bitiyara niyan.
Bobokelen sekaniyan nggalebek.
So mapiya a kiyabobolosan o galebek iyan ko kapakapiya o inged na inikababaya rekaniyan o manga taw.
Da a kiyabobolosan ko galebek iyan.
Bodadeng ai a baego a raga.
Kapedi ka bo na di ngka sekaniyan mbodaya.
So seda na bodian.
Mbobogabong so ginawa niyan.
Miyaneg iyan so bogembog o manga taw a sii ko kalasan.
Pembognosen iyan so tali.
Pepoon amag so boka.
Mala a bokel iyan a di giya lawas iyan.
Boola ngka a seda ini.
Pembolalakawan sekaniyan poon ko tonong.
So baego a raga na bolaw.
Mataid sekaniyan a bolentay.
Pembolilinen iyan so manga tali.
Bolod ka ka maporo den a alongan.
Da niyan bolosen so galebek a pipoonan iyan.
Kaoto o boloto.
Pembonegen sekaniyan.
Kaebayaan ako niyan mono .
Pembono siran.
Initinda i ina so bonor.
So bonor o pamomolan na pekaeletae.
Biyonsalo so baedak iyan.
Bontal sekaniyan a mangoda.
Pimbontowan iyan so seda.
Biyontog iyan so mabibitin a tali.
Pimbongetan iyan so wata iyan.
Giyai na bongkos a dolsi.
Miyaborengko so manga sapak o sapad ka miyakeked a manga onga.
Boribisan den a ating iyan.
Boringen so manga soloten iyan.
Maregen so kagenggena ko madakel a taw igira miyaboriyawa.
Borkog so ikog o aso niyan.
Di kaebelagan sa borok so matanosen a baebay.
Bosaw sekaniyan koman.
Bosongen ka o bonoa ngka so pagari ngka.
So mama na bota.
Miyabota ko so dii aken paentisan.
Di niyan mbotagan a kapetepengi niyan raken mono o di sekaniyan makasaop piyapiya.
Di ako niyan mbotagan ko otang aken rekaniyan.
Inilebaed iyan so saporon a botae.
Biyool iyan on so boto o pamomolan.
Miyakambotona kami.
Inibowang iyan so lalong a wata iyan a mama.
Minibowang so galebek iyan sabap ko kapangabaya.
Miyabowar so niyog.
Biyowar o riya so sako.
Minibowat so wata ki ama iyan.
Kaebayaan aken a mbowat sekaniyan.
Mimbowat sekaniyan a poon ko ig.
Pakabowing so manga wata a dii nggosa.
Boyanga ngka so apir ka ago boyanga ngka mambo a lima ngka.
Lagid o bobiyangen a apir so lawi o pabo.
Paegengger so boyog.
Dii siran mboyog sii sa lama.
Daboring so dinis.
Da niyan makowa domabos so baego a mama.
Pendabosen iyan so badas.
Miiga sekaniyan ko dadabonggoy.
Dadapoan o talaong so likod o karabaw.
Dadek sekaniyan i kanggalebek.
Man iyan a dadepen a dii kasaembi sa tig o magayawa a bai.
Dades so manga pamomolan a waka.
Minidaegasa ako ko keleb.
Pisenditan ako niyan ogaid na da raken dagat.
So ating iyan na domiyagat ko bangkala iyan.
Daedageman a paras iyan ka miyasontok.
Ndaegowaten iyan so tamok sa Kadaan.
Malebod ndaiken so awang iyan.
Dii aken ndaidaiken so manga ilo.
Diyakar iyan den so kampilan ipagerag.
Ndaedakel siran.
Miyadakep o polis so tekaew.
Inidakesel iyan so tinidaw niyan.
Inidakontor iyan so manga ator.
Dakontoren ka so manga kayo.
Da a barpaey a kiyalayog o iroplano poon sa Manila taman sa Honololo.
Da a lawan iyan a manimbak.
Da a rintas o kapegaot iyan rekami.
Da a samok ko inged iyan.
Miyadaadaak ako o pepaelagoyan aken a mama.
Daan kami a miyakalepas sa inged oto kagiya makaraot kano.
Daan den ai a walay.
Miyadailag aken a rampana so dar iyan.
Dair o lopa aken so lopa iyan.
Dait iyan a kadato ini.
Ndadaladeg so manga sapi ko sisiba.
Inidalampen iyan ko sako so ragami.
Miyadalampen so sako.
Inidalaw ka sa dar.
Pendaeleg a ragat.
Ndaeles siran sa kalasan.
Giyai na matag iyan dalin sa da niyan sii kapakasong.
Da paratiyayaa o dato so dalina a ka.
Langkap so bantog iyan ko dalinding o sebangan.
Dalo sekaniyan.
Domadalong so mama ko mala a kayo.
Dalong ka ko lakongan.
Daloyongan ami bo seka mapita.
Mindaemedag so mangoda.
Pendampaten iyan so dii kaersadaan.
Da den a dandam iyan ko mawatan na marani.
Dii niyan mbanigan so malinano a olan ko dandan o kabesaran.
Aya pendaendingen iyan na so manga bantogan o dato ko inged.
Miyakadanon siran a magawa ko Kadaan.
Pendaensal so baegel ko ator.
Miyakadansal kami ko mala a inged.
Pendaensain o begel so pangba.
Siyagadan ami so dansoli.
Dii nggoniat piyapiya so dansoli ko adapan o manga dato.
So lama na sii ko danga o walay.
Da aken sekaniyan ndaorai.
Diyapeng iyan a tangila niyan.
Paegembaal sekaniyan sa dapowa o manga manok iyan.
Di den kaesalin a daradat iyan ko madakel a taw.
Mala sekaniyan i daradat.
Darakab sekaniyan.
Dara i masakit rekaniyan.
Dara i rido sa dar.
Dara ako ngka.
Darambai ngka sekaniyan roi ko landing.
Darani ka sa obay ka an a paengenongan ta.
Dii niyan ndaerapaan so manga baebay.
Di roo paekadaraya so manga piyak a da paepak.
Sekaniyan i dariday o ladan ko.
Giyai na dariday a pamomolan.
Langkap so kadar iyan ko darinayan kaparan.
Daronot sekaniyan a baebay.
Miyadarong iyan so inipakawit rekaniyan a sorat.
Minitoon aken sa darpa so dato.
Giyai na darpa a polis.
Piyakadarpa so manga dato ko manga korsi.
Di ako ngka ndasaa.
Madaeseg sekaniyan raken.
Di sekaniyan paekadaseg ko nabi ka kagiya kokokopen o madakel a taw.
Miyadasek a begas a ngari iyan.
Daseka ngka so tago o sako.
Kiyadaselan iyan a ai aken.
Indaeta niyan so langon a perperan iyan ko insik a bayad ko otang iyan.
Kidatang rekaniyan so marata a olaola niyan.
Diyatangan sekaniyan mambo o bogis o pagari niyan.
So wata na datar o ama iyan.
So kadakel o pirak aken na kena a ba datar o pirak iyan.
So dowa a dowa na ndatar ago so pat.
Datela sekaniyan a baebay.
Di sekaniyan paekadateng sa ngkai a masosowa.
Sekaniyan i dato ko maito a inged.
Sekaniyan i dato o manga gomagalebek.
Sekaniyan i dato ko opisina mi.
Sekaniyan i dato o bisaya.
Sekaniyan i dato sa alongan a maori.
Apiya anda sekaniyan matago na dato den.
Minidatol so awang ami.
Dawagen ka raken so sorat.
Paekaompiya ko marata a ginawa so dawaling a tig.
Miyakadawat sekaniyan ko galebek iyan.
So dawat na maitem.
Aya daway niyan na di sekaniyan paekatiger.
So ayam a siyombali iran na da a daway niyan.
Miyakadaya sekaniyan melalolalong ka da a pembonget on.
Kadiditaran piyapiya a dayang oto.
Mabaebaling sekaniyan sa Dayawan.
Mindayawan so bantogan iran.
Di ako paekadayon ko inged iyo.
Paegembaal sekaniyan sa dayong o awang iyan.
Pendebak sekaniyan.
Miyapiya so dederoon iyan.
Domedekae sekaniyan.
Dekeni ngka so andador.
Inideket iyan so karatas ko keleb.
Domiket sekaniyan raken.
Pendendeka sekaniyan ago so taw.
Dendeken aken seka ka dii ngka pelalolalongan so baebay aken.
Marata a sowaan so dengki.
Pendepogan sekaniyan.
Dii sekaniyan ndederangderang ko manga lolot iyan.
Miyakaderes sekaniyan makimbono ko aragasi.
Miyalaga so dibaloy o talompa iyan.
Pendidaon iyan so wata iyan.
Madakel sekaniyan i didawan.
Miyadidig siran sii ko kapalawan.
Lagid o ba aya miyadidit na so doniya igira mimbeto so atomik a bomba.
So ken na di mipendarainon.
Di mipendarainon so sogo o solotan.
Di mipesomala so manga kataero iyan.
Di mipesomala so kapagiskowila.
Madilapet sekaniyan nggalebek.
Ndimatagen iyan so miskin a manga taw.
Da a lamba ko dinar iran.
Madidinatar so langon a manga nganin a pesowaan iyan.
Da a ba diraham a ba di katokawi
Ndidirenda sekaniyan ko pagidaan iyan.
Disomala a nggenekan iyan so kainom sa arak.
Diniwangga iyan so karoma niyan.
So pakaradiyaan na ped ko diyaga ki ama iyan.
Aya diyaga ko reka na mapiya.
Aya diyaga niyan ko taw niyan na so kaosor iran.
Mabager ago mala i gees so opakat amay ka so manga ped on na diyamong.
Aya diyandi ami na magonot sekaniyan raken.
Inindiyandi iyan raken a kaesoyan ako niyan.
Diyangkaa ngka so roran o aoto.
Miyadiyar o linog so inged ami.
Dii ndiyaroma so manga kaeonotan ko inged sa manga okit a ikapiya o inged iran.
Piyangadian iyan so isa ka diyod ko Koraan.
Pendiyonen iyan a koden so lipaw.
Miyadiyongkat o ndo so nonok.
Pendodoken ako niyan.
Diyayodot iyan so sisii ko tentang.
Miyado so seda.
Doan iyan so miskin.
Domiyolep so baoo ko walay niyan.
Miyagepo so dolog o walay.
Idolog aken seka ko iskowilaan.
Ndodolon so lopa iyan ago so rek aken.
Dolona ngka sekaniyan.
Diyolon aken sekaniyan ko makapantag do idal ami.
Miyona sii ko temowan so paganay a domagay ko manga sondaro.
So domaliday na mapoti i od ago mamot i sebang.
Pendonapa so rapa ko oma.
So doniya na pelibeten iyan so alongan.
Inedong o Imam so di pekarag a wata.
So dong na isa ko manga seda ko ranaw.
Miyakadongko so kapal ko pantalan.
Dii sekaniyan ndorang sa kapiya a ginawa niyan.
Da den a ndorangan iyan ko pagari niyan.
Domodoron siran langon.
Miyakadiyon sekaniyan sa mala a dosa ko Alahotaala.
Dosong ka ka an ka mailay so obarobar o pamomolan.
Da ako ndowadowa a seka na paekaoma imanto.
Malayat sekaniyan i dowaa.
Pendowaa so Imam.
Miyakandowaya so magari.
Doyogi ngka a kapangotiyapi so idaida iyan.
Doyog ka kiran.
Miyagagak den so soloten iyan.
Talokonan aken siran ka gagalo o ba aken siran raota.
Pekaegagar so sapo o pembakataon.
Kiyagagawan sekaniyan ko lokes a mama.
Gageda ini a mama.
Mataey mapos so gageda iyan.
Gagaiben iyan so rata a ginawa niyan.
Gagakoten a balagen so walay niyan.
Minggaar so togaya.
Gaos sekaniyan a mama.
Kiyagalengkengan aken sekaniyan.
An a galinga iyan sa kamais ago ilaw.
Mabebaya koman so wata sa galita.
Maawid sekaniyan sa gamaken.
Da a gamalan o keteb iyan.
Gamita ngka a tali ai.
Di niyan nggaemiten so dimanda niyan.
Da a gamogamoy o pinggan.
Kinowaan iyan sa gamoy so alkoba.
O an a gamoy o dagangan aken na kasowin ka.
Marata so kagampang.
Miyagampat a panglo a lawas iyan.
Miyakagampong so awang ko manga ala a begel.
Nggaenapen iyan so da kaganapi ko rantay.
Ganat ka ago ngka lolona so dempas ka.
Tatagoon iyan so ilaw ko ganda.
Gomaganda ko paras iyan so baneg.
Kiganda so inebot o batiyokan.
Giyai i gandawali o lopa iyan.
Mala i gani sekaniyan kiran.
Dii ran nggaenotan so wata iran a mama.
Da a pinggaenotan ami rekaniyan.
Da a nganin a inikagansi aken.
Inigansirik iyan so bedong.
Miyangowa sekaniyan sa ganti.
Ipenggantor iyan so manga kayo.
Nggaenga ka ka ilain aken a dila a ka.
Giyanget iyan so tebo.
Penggaenggalen aken sekaniyan.
Ganggama ngka a manga ribro ai.
Mala so gangkong o awang.
Biyowayo niyan so gango a ilaw.
Gangowa ngka ko alongan so nditaren ka.
Giyapa o kontra so sondaro.
Piyakanggapeta iyan so manga ponit.
Gapeta ngka a bentong ai ko kereg.
Piyakanggapeta so manga tobo.
Giyapos iyan so dii nggani a mama.
Pakabengel so garagara a manga agong.
Garanin ka so ator.
Garaniya ngka so sekaed.
Piyanapak iyan so manga garansang.
So manga garansang na soroken.
So garangan o sondang na tanto a magarang.
Miyagaras o magarang a otan so manga lisen iyan.
Kaeneg ka so garasa o ai niyan.
Miyakaneg ako sa garasa ko obay o walay.
Penggarawangan iyan so barahala.
Penggarawangan o manga riya so taliyong.
Penggepesen iyan so garigay o payong iyan.
Tagoi ngka sa garing so apoy.
Garing ako niyan.
Giyarekeb o aso so tolan.
Penggarngeten iyan so tebo.
Imanto na pesaember so garo.
Penggarokot so kaban ka pekaelesowan a riya.
Pembaerosan iyan so garoti niyan.
Tomitibaba so maitro sa garoti.
Miyagasab rekaniyan so tamok iyan.
Sekaniyan na di niyan kaeraw o ba makagasab sa taw.
So gasi na pakatowa.
Di ngka kaena so gasi.
Miyagasi so manga seda ko ig.
Petepengan iyan gomasta so galebek aken.
Initinda iyan sa gata so seda.
Giyata iyan so niyog.
Giyateb o riya so tali.
Giyated iyan so bentong.
Penggateden iyan so itagon.
Giya kayo ai na gatila.
Giyawi ako niyan ko opakat iran.
Kaebayaan iyan gomawi a ribro ai.
Mapiya a pagilain so gayonggay o kombong iyan.
Gebaa ngka so alad.
Bisoli ngka so geba.
Gedamen iyan so kasakit o bisok.
Miyaneg aken so gek o miyaotaeng a wata.
Maneg ka so gek o sontoka ngka so tiyan ka.
Paegompiyaan iyan so geken o nigo.
Miyagelek sekaniyan kagai.
Nggelgelen iyan so lig o ridoay niyan.
Di mapiya so kagelgel sa taw.
Inegem iyan so montiya iyan.
Da makagemaw so mama a petaero.
Miyakagemaw ko palaw so mala a bel.
Sii siran sa gemaw.
Anda ka gomegenek.
Gomegenek sekaniyan sii ko atag o kayo.
Gominek sekaniyan ndarmet.
Di ngka nggeneki so galebek ka.
Papagenesen iyan so manga gomaan iyan.
Giya pirak ai na magegenteng ko kadakel a kibaeyad aken rekaniyan.
Giyai i genteng a baeger iyan.
Ba an a genting o dagangan ko.
Minigepa o kali so paekaoma a moralat.
Ba anda ko ngka di migegepa.
Kaebayaan iyan on gomeped so ig ami.
Miyageped on so isa ko lima niyan.
Gepeka ngka so otan ko manga pamomolan.
Aden a gepes iyan.
Gepesa ngka a tali ai.
Miyagepes so rantay o aso.
Apiya niyan gerengen a olo aken na di ako ron monot.
Gereta ngka so tebo ko wata.
Petoga so ig ko getang ko lopa iyan.
Miyagetang so niyog.
Miyagetas sekaniyan ko agama iran.
Penggetok so panga o sapi.
Miyakagetok so papanok a poon ko ig.
Gigidi ngka a tebo anan.
Miyagimpis so tebo ko galingan.
Penggimpisen iyan so onga o pamomolan ka kowaan iyan on so ig iyan.
Miyalopit a lima niyan ko gimpisa.
Dii niyan inggalebek so gimpisa.
Di ami ngginaginaan so manga okit a mikowa sa pirak a penggaston ko manga karsada ko inged.
Ginalong sekaniyan a baebay.
Di niyan kaeginar so mikelala a ator a miyoolen ko lalan.
Langon a oyagoyag a manga taw na pengginawa.
Sekaniyan ko ginawa niyan i miyakailay ko Kadnan.
Miyagipod so panga o sapi.
Di kaeitong so minggiporon a manga pila.
Gominiraw sekaniyan anda ka song.
Girawa ngka ini.
Penggirimen iyan so manga pamari rekaniyan.
Penggirimen iyan so manga karomasayan iyan.
Ba ngka pintoraa so giring o kalo o ka.
Giringiringi a manga wata iyan.
Penggiripen o baebay so kamo.
Inigisais o karabaw a lawas iyan ko kayo.
Miyanimo ako sa manga giyoray a itaegon ko apoy.
Giyoray aken so kayo.
Dii sekaniyan nggogod.
Masagogod so kataero iyan.
Gogod so sorat iyan.
Magogod so manga pandoan iyan.
Miyagogo sekaniyan o manga dato.
Da a gogonaw niyan.
Miyagoket so kakayon.
So manga tali o poket na miyagolgol.
Pinggolima niyan so gitagita a wata.
Mimbaal a Mirika sa gomba a atomik.
Da kagombai so tirikan o dip ami.
Dii siran nggombai sa marata a lalag ago so dato.
Giyomek iyan so kiyalotoan a manga saging.
Inilebaed iyan so gomi.
Di ngka nggomiya so manga tanor ko makina.
Pinggomon iyan ko maginged so tabang iyan kiran.
Giyompit o baos so mama.
Miyagompit so sapi ko pekaelilid a dowa lakongan.
Antonaa i gona pamomolan ai.
Giya pamomolan ai na mala i gona.
Pitaero iyan raken a kapenggonaan iyan so lopa ami.
Paratiyayaan aken so gonanao ngka raken.
Seka i gonanao aken taman ko inged a songowan aken.
Nggonanaon ka raken so maana o kataero o ka.
Aden a gonday o gora niyan.
Minggoninay so mama ka an di kaekowa o ridoay niyan.
Aden a gonong iyan.
Nggonongan ako niyan.
Gopeka ngka so koden.
Miyagopek so aso kagiya karompakan o bos.
Da goraok so wata.
Aden a goray niyan.
Nggoray sekaniyan sa itagon.
Gordiya sekaniyan.
Paegosod si Kabir sa manga itagon.
Giyoyod iyan so tali.
Nggoyod sekaniyan sa manga tamlang.
Inowit o ibrahim so wata iyan ko hadapan ko Alahotaala.
Paekasong sekaniyan ko hadapan ko Imam.
So hari na di niyan kapendatoan so dimokerasiya.
Masem so iba.
Pagibai ngka sa pangenengken so bisita tano.
Pepaegibaan iyan so kosina o walay ran.
So ibarat a inibegay niyan na mapiya.
Piyagibatibatan iyan a ginawa niyan sa manga sandiyata.
So baego a raga na miibi.
Di ka pagibi.
Da iran maidab piyapiya so sowaan iran.
Lima pen ragon so idad o wata iyan.
Miyaidak so lebaeg iyan.
So mama na da a idas iyan ka kagiya da mapangaroma so pagari o karoma niyan.
Imanto na Idilpitri.
Pepaengidiya sekaniyan sa kitab.
Pepaengigit sekaniyan.
Pepaekasoson iyan so ikaririga.
Siyaloyot iyan so ikaririga.
Mikaewat so imam mona na go bo siran poon mangadi ko barakat a manga sorat.
Minikelas den rekaniyan so manga lokes iyan.
Da kami niyan kapagiketiyari ka di niyan katawan o ba kami paekaoma.
Piyagiketiyaran aken o ba aken kapakayai so pagariya aken.
Da a ikidia ko rekaniyan.
Antonaa i ikidia ngka ko gonting.
Ikita ngka so itagon.
Inikit iyan so manga otan.
Inikit iyan so manga nganin a sii ko walay aken.
Di sekaniyan paekaikral ka penayaon iyan pen so bapa iyan.
Dii niyan nggalebeken so ilalakawan o walay.
Da niyan ilanga so tamok i ama iyan.
Saken i miyakailap ko pirak aken.
Inowit iyan so ilaw ko galingan sa ilaw.
Miyamola siran sa ilaw.
Ilaya ngka so sorat.
Ilaya ngka ka katii so ina a ka.
Sekaniyan na ileg.
Inilid iyan a obarobar so walay niyan.
Inilil o marata a baebay so bakereng o karoma niyan.
O rantawa ta ilin na pepaegalin sa ropa.
Oman na milin sekaniyan sa darpa.
Inilisan iyan so pirak aken.
Aya ilmo iyan na makapamasa sa trak.
Paegilmoan ka ini raken.
Pagiilmoon iyan ko gagawii daondaw so kataero o Kadnan.
Miyailot so tali ko lig o koda.
Pagiimanen iyan sekaniyan ko gagawii daondaw.
Imanto na mbaeling siran.
Imasada ngka so galebek ka a da mapasad.
Pepaengimodeken iyan so manga sorok sa palad a ai niyan.
Lalayon ka iimoi so ginawa ngka.
Imolengi ngka so sorat iyan.
Imolengi ngka ko tarompong so oled o sakit.
Pakaimolengi ngka so toladan.
Aya miyakaimotos rekaniyan na so manga tekaew.
Miyaimotos so kapengginawa niyan.
So lamisaan a inembaalan ka na da a impit iyan.
So galebek ka na da pen kaimpiti.
Mapiya ini a impita sa bata.
So kaeimponan ko galebek tano na ipaekapiya o manga taw.
Da a kiyaimponan ko bitiyara iran.
Mininom sekaniyan sa inabak.
Inindadarongo iyan reka a ginawa niyan.
Tig o ped a manga taw a giya akirat na indaratila.
Pepaegindiga siran ko tamok iran.
Da aken seka mainengka.
Miyainengka aken sekaniyan.
Miyainengka aken so pesowaan iyan.
Siran i iniakar a manga taw sa inged ai.
Pagintir ka lomalakaw ko soled o kowarto ka an di paekanaw so manga taw a kit.
Ba ka magintra ko galebek o dato.
Magintra sekaniyan sa galebek.
Pagingat ka ko kapelalakaw ngka.
Kembo ako den mataw na piyagingatan aken so manga lokes aken.
Di niyan den ganatan so inged i ama iyan.
Miyataey den ai a maito a inged.
Mimbaal sekaniyan sa ingkol a parang.
Aya manga ipag o mama na so karoma o pagari niyan ago so pagari o karoma niyan.
Aya manga ipag o baebay na so pagari o karoma niyan ago so karoma o pagari niy.
Paegipasen o baebay so mamaan.
Ipata ngka so wata.
Miyaiped so manga Apon a somiyong sa Tamparan.
Mabaebaya sekaniyan mipir sa bolawan.
Kapiyaan ka na ipowa ngka raken a likod aken.
So miyasowa iyan na piyaratiyaya niyan a iradat o Alataala.
Miirag so keleb.
Da a iram aken a makapantag reka a ba marata.
Pepaemagiramiram siran sa okit a mipasad ko rido.
So wata na da makairanga ka rapas.
Paengiringiring sekaniyan ko manga padidikir.
Pagiritan iyan so tamok o isik a taw niyan.
Kiyairitan sekaniyan o bola.
Antonaa i sii sa irod ka.
Pepaegisaedan iyan so wata iyan a paegiskowila sa kolihiyo.
Isaembo o ba ako da kasakiti.
So pansom aken na isaen o rek iyan.
Inisedep sekaniyan.
Paegisegan iran den so manga ridoay ran.
Ba ka ari isek.
Isela ngka so mama ko kiyapakapoon o rido.
Magisel so goro ko manga iskowila niyan.
Isendod ta so galebek ta.
Lomiyadas kami ko isoba.
So sapak na kiyaitaan.
Kiyaitingan sekaniyan sa lima kagiya tayongan iyan so seda a an a iting iya.
Itogen ka raken so bola.
Pepaegitowitoon iyan so dato.
Miniyog sekaniyan a pangaromaan aken sekaniyan.
Ba ngka sekaniyan di iyogi a karoma ngka.
Sekaniyan a baebay na kabadak.
Miyakabaeg a amo so wata.
Miyakakaebaloay so manga taw niyan ka kagiya da makakikilalai ka gagawii.
Malano so kaban iyan.
Manga kabangkaban so manga rara o dempas iyan.
Pepaengadian iyan so kabar a poon sa Pilimpinas.
Miyagayonayon so manga kabar a sekaniyan na marata a pirsidinti.
So kabar a makapantag sa Bit Nam na marata.
Inikabat iyan so ator.
Aya miyakowa na so kabaya i ama.
Mala sekaniyan i kabaya sa baebay.
Miyada so kabaebaya iyan ko kapaginetaw.
Pekaebaebaya sekaniyan koman sa paan.
Minikabed raken so wata aken kagiya magorigaw so madakel a taw.
Minikabed raken so kapet.
Kabos sekaniyan a taw.
Ikaedadag o pamikiran o taw so kapanaod.
Keramat siran ko manga sai.
Pakakadas so baeboy.
Kiyabegan sekaniyan sa kadato.
Makikilala so kadato iyan ko inged.
Kaebaya ako sii maling sa ngkai a kaden.
Aya kadena iyan na so walay i ama iyan.
Mapiya ini a kadena.
Mikakadim ka sa pikir iyan.
So mapiya a onotan na paegonaan iyan so kadiyorokon o manga taw niyan.
Mikakagem so awang.
Kaekowaan sa mayaw so kakaegisa.
Pakakaegisaa ngka so manga lima ngka.
Da a kaid iyan a mama.
Antonaa i kaid a sorat ai.
So onga na kaigan.
So marata a sowasowai o manga wata na kaina ko manga lokes iran.
Da a kairan iyan ko isa ka inged.
Kakaa ngka rekaniyan si karoma niyan.
Kiyakal iyan so manga ayam.
Pekaekatan iyan sekaniyan.
Malai kakayaan sekaniyan.
So manga kakep o baril na wadiya.
Kakepen ka on so pinto.
Pekokoten o wata so likod i ama iyan.
Poon so kaalim iyan ko Tohan.
Kaipen aken so inged iran.
Kiyaip iyan so masosowa ko inged.
Mikakaip iyan so ginawa niyan.
So pekaelakaeb a tangila o aso na pepaekadalong sa mata niyan.
Kalamay sekaniyan a ndato ka wata sekaniyan o dato.
Miyaredot so kalat o layag.
Piyakakaelata iyan so dowa a awang.
So baebay na kalbi.
Kaeled so taw o di matao lomangoy.
Kaeled so taw o aden a pembabasa rekaniyan sa marata.
Aya poonan o kaalim na so kalek ko Alahotaala.
Giyai i kalemboan o seda.
Magatos ka kalentay so kamais iyan.
Mimbaal sekaniyan sa kali sa obi.
Sekaniyan na kali o manga Moslim.
Pekaeligen o manga taw so kayo a miyaotaeng ko karsada.
Aden a kalilang sa Marawi.
Mikaelilid ko manga taw so kapangaroma.
So kalilintad o ragat na mala.
Kalinan sa dar iyan a ba niyan den koyangi so domalidali a taw.
Sekaniyan na da a kalinan sa dar.
Di niyan kaetiger so kalipedes o pali iyan.
Miyakakalitantang ko baebay so karoma niyan ko kanggolaolaa ko apiya antonaa.
Kayo so kalo niyan.
Sii den sa kalod so awang iran.
Paenegas sekaniyan magiskowila ka kalokalo o ba sekaniyan maabogado.
So kalokes o taw na taman bo ko kapatay niyan.
Mimbaeloy a tapar a kaloyonan so torogan ka da a ba ta bo keneg a pesaembi sa tig.
Malemek so kama o igaan.
Kaekama sekaniyan sa wadiya.
Kiyamal iyan sa ginawa niyan so Kasosolotani.
Pekaemalen sekaniyan o ina iyan a bai.
Kaemamala sekaniyan taero sii ko adapan o manga taw.
Giya lopa ini na kamara.
Da sekaniyan kamat ko pando rekaniyan.
Da ako niyan kamaten.
Pepaeganad so wata sa kambagibagi.
Di ka pagobay ko koda ka kambangen ka niyan.
So Meranaw na kaepakay ron so kambelag.
Marata so kamberak sa da a moayan iyan.
Kiyakambitan iyan sekaniyan.
Mala a kambobono sii ko temowan.
Pakaleklek so kambolang sa manga karabaw.
Kaeoma den so mala a kambonoay ko doniya.
Pekaemegeten iyan a paras iyan.
Miyakamer a banog so likod o manok.
Kameti ngka so sapadan.
Dii sekaniyan kaemina ka di paekabaling.
Pekaeilay ta rekaniyan a dii sekaniyan kaeminan.
Kamoloa ngka a piyak anan ago ngka raken began.
Dii niyan kaemotan a lawas iyan.
Mapepeno a nditaren iyan so kampilo iyan.
Kana ngka a saging ai.
Pirantar iyan so manga kanan ami ko lamisaan.
Antonaa i kandak ka.
So dii niyan kakaendaka sa kambaloy niyan a solotan na miyatoman.
Dii pirogo so kandat ko lawas iyan.
So kandowadowa na paekasendod ko galebek.
Pekaenengketen iyan raken so pirak ka.
Di ngka sekaniyan pekaenengketa.
Di ngka paetaa so kayo ka kanogon iyan.
Miyaog so pamikiran iyan.
So mama na marata so kaeookitan iyan.
Kaookitan so manga lokes iyan ko kapekaeromai ami.
So wata na tanto a kaolit.
Tiyago iyan so manga popot ko kaon.
Kaontongan so lokes a mama.
Da a kapadal o bitiyara tano.
Kena a sigoro so kapagarangan.
Daa rimbang o kapagepeda o melolot.
Mapiya a dii niyan kapaginetaw.
Miyataey a kapepaengapakapay niyan kiran.
Kapapasangan sekaniyan sa sakit.
Kapapatotan sekaniyan a ndato ka sekaniyan i tito a magiinged.
Langkap so bantogan on ko langowan o kaparan.
Kapediin ka siran.
Kapedipedi ka na onoti ngka siran ko kapal.
Mailay ta so kapemama niyan amay ka maoma so gira.
Aya kapembitiyara tano na sii ko kaperagon.
Komakapet so kapet.
Pakapipitaa ngka so manga mama.
Kapipita a kiya pakaoma iran.
So kapiya niyan na langkap ko madakel a taw.
Kiyatokawan o Meranaw so kapiya o kapagiskowila.
So kapiya o kataero iyan na di mipaengingisae.
Miyailay niyan den so kapiyaan o Alahotaala.
Omani nganin na an a kaposan iyan.
Sekaniyan i kaposan.
Da a kaposan o iringa iyan.
Di kaekar so lakongan.
Miyakarad a lima ko.
Kiyarad iyan so aroan.
Dii siran kaeradiya.
Miyaneg o manga taw so karagandang o mama.
Karam ko Moslim so kakan sa baeboy.
Giyai na karangan aken ko pirak a kaekowa ko.
So karangka o loya i ikaelek on a wata koman.
Mala a kararangit iyan ko miyanekaew ko karabaw niyan.
Miyaneg aken so karat a beto ko kiyatidawa o manga kontra ago so manga sonda.
Da a karboro o paslait iyan.
Mala i karga so trak.
Kargai ngka so anggan ka.
Kargaa ngka ini roo sa walay.
Da ako niyan kargadai sa manga keteb.
Kaeririni sekaniyan makala a taw.
Kaeririni sekaniyan mbantay ko pakaradiyaan.
Miyakaokit ako ko mala a karomasayan.
Miyakaros sekaniyan a bedong.
Kasa ngka so bitiyara.
Inikaela iran so kasablawan iyan.
Paegiseg so kasakit a tiyan iyan.
Kiyasakpan sekaniyan o manga ridoay niyan.
Aya kasalaan iyan na liyalong iyan si bapa iyan.
Panday sekaniyan sa kasamilag o ranon.
Madakel a katawan iyan a manga kasandagan.
Ba ngka sekaniyan kaesari ko kapembotowa.
Piyakakaesara iyan so dowa ka taw a manga pangoya.
Da a minikasar aken a pirak ko mala a gawii.
Inikasar sekaniyan o Alahotaala ko galebek a pesowaan iyan imanto.
Kasasayawan sekaniyan ka miyakaoma so apo iyan a baebay.
Kasasayawan sekaniyan mamikir.
So kasebo na mala a tanto a kanarakaan.
Malebod so kasegi rekaniyan.
Imanto na kasikota ka da a ragon.
So kasikota na lalayon ko inged.
So kasiig ka na inikabinasa ko.
Mala i kasoda so ribro.
Kasosomayodan so kibebetad iyan imanto.
Marata so kasoway ko madakel i wata.
Kakataden so tali.
Maregen a mbokaan so kakataden a tali.
Da niyan sekaniyan katagi.
Da ko sekaniyan katagi sa walay.
Pekaetaan iyan so madakel a manga pamari.
So katao niyan na riski ron o Alahotaala.
Katawan ka so Ama o katawi ngka so Wata iyan a mama.
So kataeli na pesowaan o manga sondaro oman alongan.
Madakel a miyatay ko katidawa.
Mala so katiger iyan.
Siyaw polo den a katoa niyan.
Kiyawa iyan so ribro.
Domadapo sekaniyan ko kawa.
Mala so kawa iran.
Da a kawan aken rekaniyan.
So gira i kawatir imanto o manga nasiyon.
So kawaya a ginawa niyan na aya minitoman.
So kiyamat na kararaniyan den.
Inikayamber o ndo so bayanek.
Kayangen ka so pinto.
Piyakakaeyanga iyan so manga rending.
Kayangi ngka man sa dar so domalidali a taw.
Kayata ngka so tanggob.
Ipekaeyongkat iyan rekaniyan a kapetontola niyan ko marata a sowasowai niya.
Inikayor iyan so manga ator.
So mama na mikaembowa.
Pakakaempeta ngka so dowa a walay.
Piyakakaempet iran so dowa pangeba o lawasaig.
Aden a pangenengken ami a pekaempet ko madakel a taw.
Apiya antonaa i kaendirin o Tohan na matoman.
Kaeog so doniya amay ka pakambetowan sa atomik bam.
Aya di kaeog na so Alahotaala.
Pegkaer so baeboy.
Inikaeritan so wata kagiya ko kapipita.
Miyamasa sekaniyan sa kaeromai a marapatik.
Kaeromai siran.
Kaetakataa ngka o antonaa i sowaa i sowaan tano.
Kaewayan den sekaniyan.
Pekaewayan den sekaniyan.
So maporo a tanto a taw na malebod komebeg.
Lalayon iyan pekebengen so wata iyan sa tangila.
Kibesan iyan so kayo a paegembaalan iyan a ai o korsi.
Pekedab so manga bitoon sii ko ikadowa lapis a langit.
Kekedaw a mama ini sa temowan a kiray.
So gaslina na kaedeg.
Kides iyan so koto.
Pekokoten iyan so kedi iyan.
Dii kedikedi so manga kedikedi.
Dii niyan kedokedoon a lawas iyan.
Pekedoon o tataro a lawas iyan.
Miyakekaed aken so karatas ko bindasen.
Dii niyan pekekaeden so manga karatas aken.
Pekekaegen iyan a lawas iyan.
Miyakakekael so sondaro sa gomaan ko walay.
Ikekaeng iyan so ig ko sapot a awi o lamisaan.
Tominibaw sekaniyan ko kekaeng o bapa iyan.
Miyakekaer aken so montiya a pageenaan iyan.
Ilay ka ka kekeben ka o aso.
Inembaalan iyan a paan so sa kekem a arina.
Kekena ngka so poket.
Kiyakekenan ako niyan sa bato.
Pekekeren sekaniyan ka petenggaon.
Di den kekes so gagaw niyan ki ina iyan.
Ped sekaniyan ko kelab sa kasaetor.
Da mikelab na miyakaoma sekaniyan.
Komilas so rambayong a warna o dinis.
Antonaa a kelasi a abano i dii niyan sigopanen.
Da a kapiya ini a kelasi a dinis.
Sekaniyan a baebay na kembola.
Di aken kabaya o ba ka kakemboti.
Kakekembotan ako ko pitaero iyan.
Kekempelen iyan so pali iyan ka an di pepirogo.
Di niyan kaekena so masakit.
Kenal sekaniyan sa katao.
Giyai na kendong a rowasan.
So galebek iyan na mimbaloy a daorog a kekeneg.
Di ngka keneti so katas o tali.
Kinetan iyan so baeger iyan ko dii niyan kanggalebek.
Kababayaan iyan kentay so manga kapasang iyan.
Mabaeger a tanto so kepit iyan a makapantag ko Alahotaala.
Inindao niyan raken so kepit iyan ko kapangendao.
Sekaniyan i kepit ko kindaon ko kapelogat.
Pesowaan iyan so kera o amo.
Di ngka raken kaerangen so sinapang ka.
Mimbaal sekaniyan sa manga kereg.
Komirem sekaniyan.
Kiri ako niyan.
Pekerod so mama sa niyog.
Pekesian sekaniyan ka oba niyan di raota so katolak o kapal.
Keteda kami niyo.
Peketengen iyan so tali.
Inibaling iyan so keto niyan ko ilaw niyan.
Aya ketod o sakit iyan na lagang.
Ketod ko gawii a kiyapaesadana ta na taman imanto na dii ako den nggalebek.
Di aken kaeketo so tali.
Miyaketo so manaot a kawat.
Mapiya a paegilain so kibebetad a paras iyan.
Mapiya a kibebetad o gobirno.
Kibeden ka so korindang o makina.
Imanto na kidar so mapiya.
Marata so kidib a taw.
Kidor so manga lima niyan.
Kikiba ngka so kopaya.
Miyataero a so balbal na pekikik.
Marata so kikir a taw.
Kikisa ngka on a sompa a ka nan.
Mala so kikiyaba iyan a di giya ginawa niyan.
Miyakagaan so kikiyaba iyan ka kagiya miyalek sekaniyan.
Ikaelek aken so kilakilat.
Kilat den a kapepelalagoy o koda.
Pekilaw so mama sa seda.
Miyatoon aken so pirak ko kilid o lalan.
Miyakilowit sekaniyan kagiya magoradorad siran.
Kikindia ngka so antangan ka pasin.
Kinikinisa ngka a mamaan ai.
Di niyan katawan so kipantag o kanggalebek.
Mala raken sekaniyan i kipantag.
Da aken sabota so kipantag o pitaero iyan.
Inibegay raken i ama so kipantag aken ko tamok iyan.
Minggalebek sekaniyan a kipaya i ama iyan.
Piyangaroma niyan so ipag iyan a kipaya o karoma niyan a baebago miyatay.
Da a kipaya o kapaetiis.
Kiraa ngka i kibegay aken reka a pirak.
Kiraa ngka so ped a taw igira an a sowaan ka.
Da a kirakira niyan ko pobri.
Nggalebek ka sa mapiya ka ba ko seka di kirakiraa.
Kirakiraa ngka so galebek ka na go ngka bo nggolalanen i tekes a akal ka.
Kirakira ka sa okit a makadait ko masosowa.
Kireb siran sa onaan.
Kominisek so baego a raga.
Di ngka pekisenga a mata ngka.
Inikiso iyan so lana ko lawas iyan.
Kitogalin ka so maregas ko sako.
Aya den a minipalagoy niyan na so kiyab iyan.
Kominiya so wata.
Di sekaniyan paekalalakaw ka daa kiyal iyan ko galebek iyan.
So kiyapanakesa niyan ko lopa aken na kiyatangkaan.
So kiyog o lokes iran na di mipendarainon amay ka kaewingen siran.
Kiyog sekaniyan reka.
Kiyog aken a sii ako tareg sa walay ai.
Kiyog aken a mailay aken so ama aken a miyataey den a kiyapatay niyan.
Kiyog ka raken.
Mapiya i taam so kobal o kasili.
Kobisen iyan so manga wata iyan ko mapiya a kapaginetaw.
Kobisa ngka so wata a ka mama.
So kobor o ama iyan na da a toos iyan.
Miyakodep so baeger iyan.
Marata so kakodep.
Siyambayangan iran sa kodos so miyatay.
Pekokaon iyan so pagagagen.
Miyailay niyan so manga kokay a matirem sii sa kalasan.
Pepaengokay so manok.
Pekokogen iyan so pirak sii ko soled o maito a kaon.
Kiyokop ako iran.
Kiyokosan iyan sa dinis so agong.
Pekokoten iyan so bogis iyan.
Dii sekaniyan koat kagiya dii taero.
Mikoaw den sekaniyan.
Mikoaw den sekaniyan.
Komokoong sekaniyan.
Mikoos den so obi.
Koos den ai.
Mikolaboay so manga obog.
Mikolayogan den ai a mama.
Miyaren so kolibed ko ator.
Minikolibed ko ai aken so tali.
Pekolibogen iyan so biyonaw a tapong.
Miyakolibog a otek aken.
Minikoliket ko bentong so tali o sapi.
Kiyolileg iyan so manga taw.
Lombay so kolili.
Inikolili niyan so tali.
Pangongoliliyan iyan so sondang.
Miyakilala sekaniyan a dato ko koliling o ranaw.
Antonaa i ibegay o mama a kombali o niyawa niyan.
Miyakombang a likod o koda kagiya makimbolang.
Madakel a taw a miyabaebaya ko komidiya niyan.
Sekaniyan i komikibir ko tinda.
Sekaniyan i komikibir ko manga pagigimo o gobirno.
Kiyomit iyan so lomesaed ko kasaekob.
Kaebayaan iyan komomit so da a lokes iyan a wata.
Mikomos so paegariya kagiya makambalak siran.
Komosta ta.
Daa kompasan iyan.
Kompasan tano so langon a manga nganin a sowaan tano.
Inembaalan iyan sa kondang so toladan.
Di niyan sekaniyan kondaraan.
Mabaebaya sekaniyan koman sa koning.
Miyakonis so balagen a paegopaken iyan.
So kontrato ami na mininggolalan.
Mikokorab so bok o baebay.
Pekorapa so baebasal ko kilid a walay niyan.
Da ako pen makapasad taero na minikorentis sekaniyan.
Komiyori siran ka kagiya miyapotol o bagiyaw so karsada.
Pekorintang so lawasaig sa ragat.
Matao sekaniyan mangilay sa koris.
Magatel so korita.
Inosodan iyan so korita.
Mapiya a ken a koda so korot.
So bok o mama na korot.
Inikorot iyan a lawas iyan.
Inikorot iyan so lago niyan.
Miyakosal so soled o walay ami.
Miyakosal o manga sapi so manga pamomolan a kamais.
Miyakosi so sako a mapepeno a margas.
Aden a koso o mama.
Kosowi ngka so boring ko nditaren ka.
Dii kosowa so mama ka kagiya matenggaw.
Miyakakosowa sekaniyan ko siyowa iyan raken.
Ba sekaniyan den dii makakosowa ko miyasowa.
Miyaneg aken so kot o bakereng iyan.
Dii kotakotat so bebak.
So kiyanega niyan ko kataero aken na minikotat sekaniyan na miyaling.
Pekotekot so parangan ko petaed sa pagorakan iyan.
Sa kotika na paegiseg so oras.
Mawatan pen na pekaeneg ami so kotili ran.
Di ka kikotit ka so pitaero aken na mataan.
Kowaan ako ngka sa manga karatas.
Kowaa ngka raken a wata ini.
Ba ngka kabaya a komowa ko sa ig.
Miyakowa so pagariya aken o manga Apon.
Miyapotol so kowit aken.
Kiyowit iyan a biaes aken.
Kowiten iyan a raros so onga.
Pekikoyabo so ig sii ko tatayongan iyan a baso ka tatabaden a lima niyan.
Da koyakas so ranon iyan rekaniyan.
So mamot na pikoyakasan i baw.
Pekoyayaw niyan siran a badi.
Pekoyongen iyan so kayo.
Laba ngka so bariyaan.
Miyalab so manga raon o otan.
Lomiyaba so papanok.
Mimbaal sekaniyan sa labangen a raway.
Sekaniyan na labag.
Dii melabelabeg so manga taw sa kalasan.
Laboki ngka siran roo imanto.
Lomalabok sekaniyan ko lalakaw niyan.
Liyabokan o manok so dii niyan isaekob.
Melabo siran ko maito a polo.
Labola sekaniyan a taw.
So piyakiilay aken rekano na baeden ladiyawan.
Baego ai a ladiyawan.
Di niyan kabaya o ba malaga so pirak.
Di ngka pelegaa so bantogan ka.
Miyalaga so galebek iyan.
Miyakalagab so ating iyan ko olo niyan.
Da a kipantag o lagak a taw.
Matas so lagawa iyan.
Miyaneg iyan so laginding a poon ko palaw.
Mapiya a pembaalan a tabla so lagindingan.
Miyaneg iyan so lagindingan.
Pelagit so manga ngipen iyan.
Liyagit iyan so waka.
Giyai bo i lagod a baebay a miyailay aken.
Lagoyan tano so manga taw.
Ipelahar iyan so sa ayat ko kataero o Alahotaala.
Lomiyalakaw sekaniyan.
Lakaw niyan ai.
Piyakapelakaw niyan a ngaran iyan ko ribro niyan.
Da sekaniyan lakay.
Saken bo i laki o manga baebay aken.
Inikalek iran a di makalakin so wata ko mawatan a pelalakaon.
Lakipen ka so manga pagigimo aken.
So katao a makapantag ko lakitan na sii ko manga totol a Meranaw.
So ari aken a mama na laklak.
Di ngka pelaklaka so toladan.
Liyakob iyan so lopa iyan.
Lakop ka sa padian.
Di niyan pelaangen so lalag i ama iyan.
Mala so laip rekami.
Laip ako niyan ko kapelolot tano.
Lao so manga taw ko palaw.
Lalaolaon siran.
Melaog so bedong.
Pelaolad so bogis iyan.
Aden a miyataey a laon ko inged.
Di kaetaey so laon ko inged ami.
Pelaolaos ako ko libet o doniya.
So kiyasong aken ko inged o Apon na ba den laos o lalakaw aken.
Da a lalag iyan.
Pelalag siran.
Paekalalakaw den a wata ini.
Mapiya so kiyalalakaw iran.
Pelalaan iyan sa maito so likod aken.
Di niyan pelalamen so sakit iyan.
Madakel a lalama ko miyandado a lopa.
Tiyotong iyan so lalama.
Lalanat ka ka an ka makapiyapiya mamikir.
Lanalanati ako ngka.
Lalanat ka den.
Lalanen a manga taw so petaekedeg ko palaw.
Pelalapengan iran sekaniyan ko kadato iyan.
Pepaenalas so doktor.
Liyalas iyan ko keleb so boring on.
Marata so kapangonoti ko lalatog.
Miyataey so lalaw ko dato.
Piragon iran so lalaw.
Da a lalaw ai a pagigimo.
Da a lalaw o miyakowa ko a karatas.
Lalayon sekaniyan pelalakaw.
Lalayon aken sekaniyan pekaeilay.
Lalayon sekaniyan paegaot.
Maomel so lalek.
Kilalek den sekaniyan ko miyadiyon o isa a taw a sala.
Sekaniyan na lalim a mama.
Di ka pelalalim ago di ka paekilalim.
Milalis sekaniyan sa matanog.
Lalong sekaniyan a taw.
So bolong na miyakalamba.
Melambas so ragom ko dinis.
Minilambed so malong aken ko ai aken.
Lambegen ka a popot ai.
Bolawan so lambingan o andang a pinggan iyan.
Pagilay ka ka milambit ka ko lapot.
Mapiya a kilalambit a paras iyan.
Di niyan kaebayaan o ba niyan lambita so wata iyan.
Miiga so lambitan a mama.
Lalambosen iyan so adimat iyan.
Makalalambos sekaniyan sa rata a ginawa rekaniyan.
Di ngka pelampasa so pasad ta.
Miyalampas iyan so pasad iran.
Miyalampes o ikog o karabaw so lebag iyan.
Inilampes iyan sekaniyan ko salasa.
Kilampes so taw igira pipinsanen.
Pepelamping sekaniyan ko ig.
Lanat kano.
Miyalanaw so manga ridoay ran.
Ba sekaniyan den dii pelandalandang.
Landap a sotra so malong iyan.
Landapen ka o makada ka sa iroplano.
Landawi ako ngka sa salongan.
Kiyalandoan iyan so dii niyan ikoya.
So bai na mala i lano.
Da a lano o pagigimo.
Giyai i lano iyan.
Sekaniyan na lanosan so lawas iyan.
Paekiinom iyan ko di paekarag so lanot a begas.
Sekaniyan na lansing ka kagiya lokes.
Milantada siran sii ko maolad a pantar a lopa.
Di paekalantap so maito a papanok.
Kiyalantasan sekaniyan a taw.
So peman so Rinayong na igira lantaon ta na mabokelod a oray.
Inilanteng iyan so bola a poon ko rowang.
So mama na petepengan iyan lomantong so todo a sapi.
Da a lantong o lopa.
Liyantongan iyan so lalan.
Dii melantolantong sekaniyan.
Langag ka.
Da aken milangag so pananaroon.
Miyakalangas sekaniyan ka miyailay niyan so pagari niyan.
Lomalangas a ginawa o maistro ami.
Langek a baego a raga sekaniyan.
Kiyatokawan iran so langgadan iyan.
Da kami niyan malanggan.
Miyalanggos a lawas iyan ka piyametay i bapa iyan.
Langi ka sa diwang.
Liyangkatan iyan so sapadan.
Miyalangkaw ami so palaw san ko mawatan.
Minilangkeb so kapal sii ko kalodan.
Pelangkeben iyan so karoma niyan.
Kalalangkoloban o maliwanag so maliboteng igira daondaw.
Pinintora iyan so langkongan.
Langolangon siran na somiyong sa inged.
Langolangon na paeigo imanto sa alongan ai.
Liyangolay so karoma ko ko kalalakaw.
Langon a sii sa rowang ai na di makapagarga sa magatos a pirak.
Langon a manga mama na nggalebek amag.
Langon taman na rek o Alahotaala.
Sii gomegenek so mala a seda sa laod.
Pakalapaka ngka sekaniyan roo ko palaw.
Di niyan kabaya o ba malapas so bisaya iyan.
Liyapas iyan so tamok a minibaegak i ama iyan.
Kaelapengan so taw ko galebek iyan o di maontol.
Liyapetan so parang.
Liyapetan a mariga so pinggan.
Pelasaan iyan si karoma niyan ka misebo.
Liyaslas o gomogobat so inged.
Lasog ka roo kiran ago ka kiran solen.
Pekaelaso so kereg o alad.
Iketiyar ka sa di malaso so gelat.
Inidatol iyan so lasowa iyan.
Liyatas iyan so maregen a karsada.
Liyatas iyan so ragat a mala a ndo on.
Miyalepo so kambing ka liyateg o aso so ai niyan.
Pilati iyan so manga ala a kayo ko lopa iyan.
Latkoa ngka so kawat.
Malawanda sekaniyan a mama.
Mabaeba bo so omor o lawas.
Mala i lawas sekaniyan a di saken.
Lomiyawi so baebay.
Melawi sekaniyan ko barakat a inged.
Ba aden a nganin a layak ka raken.
Melayog so iroplano.
Lomiyayog so totok ko kayo.
Pepelayo so dato sa kapakasambi iran sa bitiyara masokat ago giya bai oto.
Da aken rekaniyan pangonoten so layo iyan.
Inilayolek iyan so gomaan iyan ko manga otan.
Di aken kilebaed so ator ka tanto a mapened.
Miyalebang so tabog.
An a lebang ko alad iyan.
Lebatan aken sa lima lad so bayad ka.
Lebati ngka sa pat so sapolo.
Pananggila ka a di reka milebaed so korindang o makina.
Inilebaed iyan so tali ko kayo.
Lebengen ka so miyatay ngka sa inged ami ai.
Lebi ka a mapiya a di saken.
Likab iyan on so pirak a tata o kaban.
Lekai ngka so koden.
Ba ka pelekat sa Koraan.
Lekata ngka so inisorat aken.
Likat iran so miyatay ko kalasan.
Aya den a miyalekat na so kobal iyan.
Miyabinasa so lekeb o koden.
Lekena ngka so ribro.
Di ako san song sa ngkanan a leeg a inged.
Miyaleleb so sanda aken.
Aya leleg iyan na makatamok sekaniyan.
Antonaa I leleg ka raken.
Da ko maleleng so tig iyan.
Ba aken den pekaelelengi so apo aken.
Sii so walay ko lembak o lopa iyan.
Pelemiin iyan ndamar so biyonaw a tapong.
Miyalemi so tapalodo o aoto.
Magarang so lempek iyan.
Da ako lempek ko sapadan.
Inilempes so manga raway niyan a aroan.
Miyaneg ami so lendag o manga bai.
Lendana ngka raken so minisaela aken reka.
Di aken sekaniyan pelendanen.
So lenos na seda sa lawasaig.
Kiyalenosan so bolong.
Miyalengan so kabaya iyan.
Lelengenan so darpa.
Lingenan iyan so dii niyan kambayok.
Lomingen so ndo.
Lelengenan sekaniyan.
Linggenan aken si ama.
Marata so lenggit a taw.
Lagid o takoranga da ngalab so lengin nin.
Lengin aken so liyamin.
Di ta niyan den kaelengi ka paekagaga den sekaniyan.
Inilengit iyan so karatas ko pageletan o manga pandang o sorat.
Ba ngka kabaya a lopakan aken seka.
Pelepak so awang ko ig.
Da a miyalepas ko pitaero iyan.
Kabaya iyan a malepas ako niyan.
Lepasa ngka raken so manga sala aken.
Miyalepas aken den so inged iran.
Di pakasowa so leping a iskowila.
So onga na lepit.
So pitaka iyan na lepit.
So seda na inilepok ka miyatay.
Lepo so koda iyan.
Pepaengologen iyan so manga popot ko lesa.
Lesaega ngka raken so manga nganin a miyailay ngka.
Miyakaleseb so garangan o kiping ko tolan.
Malebod a kikilesek o malemek a lopa.
Piletakanan iyan so ilaw niyan.
Peletaw so dool.
Letae ka sa makan ta.
Kababayaan koman a bowaya so miyaletik a sapo.
So papan na lomiti.
Matanog so leti.
Lilibedan o baos a kasadan iyan.
Piyanalibegan iran so wata a miyadaedag.
So lopa ami na libog.
Malilibog sekaniyan o antonaa i sowaan iyan.
Piyangetog iyan so libon.
Miyalibon sekaniyan ko kalasan.
Linibotan ako iran ko basak.
Kiyalibotan so seda.
Lidasi ngka so marata a mama.
Linidasan iyan so ridoay niyan.
Di ako niyan pelikatan ko bayadan aken rekaniyan.
Da ako niyan likati sa mata.
Lominikatot so kontra kagiya masipat iyan a ndaekepen sekaniyan.
Di aken kaelikin so kakar.
Pelikit sekaniyan sa laget ka magembaal sa sigopan.
Lominiko kami ko kawanan.
Lominiko sekaniyan.
Likopan tano so kota iran.
Miyailay niyan so lakaw o tekaew a minilikos ko kodal o manga ayam iyan.
Likosen iyo rekaniyan so tali ago niyo kalabosowa sekaniyan.
Lilikosan o manga sondaro so walay.
Pepelii niyan so kanggalebek ko alongan a diyamaat.
Lilanga ngka so banto ngka.
Di ngka terapasa so lilay.
Lilaya ngka so manga nditaren.
Miyabadot so lilay o lomesed.
Pekaelilid so ator ko itondagay.
Lilinaon so maito a inged.
Lilinaon so domadarpa a manga taw.
Da maako sawalen sekaniyan ko liling o kampong iyan.
Maloway so lilit.
Malo ako malililiya.
Minililiya aken sekaniyan ki ama iyan.
Minililiya ami sekaniyan.
Linilo niyan so dool.
So inged iyan na sa lilod.
Limbagan ai sa manga bata.
Da niyan raken limbana so rata a ginawa niyan.
Linimban aken so pitaero iyan.
Linimbeg iyan ko salasa so lapot.
So mamot na lominimbo ko ngirong iyan.
Kiyatokawan so limbong iyan ko karoma niyan.
Miyalimeng o oran so lakaw o karabaw ko lalan.
Aya mbalowin a oniin na so limbas a ilaw.
Ilailain ta so limgas o baego a mama.
So limgas a mama na aya miyakataban ko kapelobed.
Pepengosiyat sekaniyan ko adapan o malilimod a manga taw.
Miyalimod so manga taw.
Miyalimod so manga taw sii ko kalilang.
Mala i limo so Kadnan ko manosiya.
Miyalimpang iyan so limpangan aken.
Lilimpingen iyan so pirak aken.
Pelimpingen iyan so arina.
Limpiyo so walay ran.
Lininsong iyan so gobirno niyan.
Mapiya a ken so lintad o lana sii ko kara.
Lomilintad so isa ka walay.
Lomilintad so mala a ragat.
Lintapi ngka so pairaan.
So ling na matileng.
Da ako niyan lingati mentel ko di ko kapekarag.
Melinggi siran sa mag sa kawanan.
Malebod so kalingi.
Makalilingi so barahala iran.
Liningowan ako niyan.
Baanda ka paekalingo amay ka di ka mamakineg sa pangoyaw reka.
Kiyabisolan so sabala a lipapa o walay niyan.
Lipati ako ngka den.
So lipet na begas a lelepeten sa raon a saging.
Kiyalipotan o manga kontra so sininti.
Apiya o mangoda sekaniyan na pelisakan.
Pelisagen iyan so agong.
Litaya ngka so wata ta ka miyanekaew sa orak a manok.
So siklita na miyaliteb iyan so manok.
Di niyan kaelitok a likod iyan.
Peliwalegen o wata so ina iyan ko galebek iyan.
Aya bo a di kaeliwat na so Tohan.
Pekiliyaliyab so diyoba niyan kagiya pepelalagoy sekaniyan.
Pageneben iyan somong so liyawalawangan o doniya.
So wata na san ko liyo o kowarto.
Giya kowarta ini na liyo pen ko inibegay aken reka.
Baebego miyakaliyonda so miyakagaanggaan a iroplano.
Maliliyot a manga sondaro so walay ran.
Miyalobek so manga ragami a ilaw.
Loden so ngipen iyan.
Kinowaan iyan sa lodas so kayo.
Bigan iyan sa logar so galebek aken.
Somong ako reka amay ka di pen maoma so lohor.
So kapelalakaw ami na lohor.
Di aken kaelokan so wata ka penggoraok.
Di kaelokatan so dato ko kasetor.
Imanto bo i kiyalokati niyan raken somong.
Lomolokae sekaniyan a poon ko galebek.
Lomolokae sekaniyan ko kagaan a dii niyan kanggalebek.
So lokes a mama ago so lokes a baebay na kalalagan.
Di kiyog so manga lokes iyan.
Liyokopan o ina so wata ka an di kaesogat o badas o ama iyan.
Lokota ngka so barokan o bangkala a ka.
Sii sekaniyan sa look.
Inilook iyan so libro niyan ko manga libro aken.
Loloda ngka siran roo na go ngka pamakinega o antonaa i di iran taeroon.
Loloda ngka sekaniyan amay ka gagawii ka an ka katokawi i ped iyan.
Lolona ngka so manga dempas.
Lolosa ngka so saroar ka.
Sii ko kilid o lawasaig so salomad ko lopa iran.
Sekaniyan i lombay o ayonan.
So kayo na lombay.
Di petaero so lomamen a iskowila sii sa iskowilaan.
Lompiyowi ngka so wata.
Sekaniyan na taw a lompiyo.
Miyalompiyo so manga pararanggar.
Lompo so manga sondaro iran.
Liyompong rekaniyan o bapa iyan so mapiya lopa.
Ba niyan den pelondoga so otang iyan raken.
Liyondogan iyan madas so wata a diyaneg iyan.
Miyalondog so awang ami ko reges.
Kaelonsanan so sakit iyan.
Pelonsanan iyan metay so karoma niyan.
Melonson sekaniyan ko pagidaan iyan.
Melontana so iroplano sa landing a poon sa poro.
Pilonti iyan so mama.
Lomolontod so bengit sii ko semba o nonok.
Malobay sekaniyan i longkayan.
So polis na an a lopak iyan.
Kiyadaan sa tanod so miyalopak a mama.
Pagembaal sekaniyan sa lopak.
Riyoranan iyan sa lopa so trak iyan.
So tebo na pelopiten ko manga pepened a gimpisa a wadiya.
Mimbaal sekaniyan sa lopita a kayo.
Pelopogen o aso so saladeng.
Miyalopot kami ko kasosolotani rekami.
Pelosaken iran so basak ka petaengenan iran.
Di ka pagokit ko an a manga pamomolan on ka keloseg ka so pamomolan.
Inidawag iyan raken so lotoan.
Miyalowa so manga dosa ngka a tig o Kadnan.
Lowa!
Miyamola sekaniyan sa lowis.
Miyalowis sekaniyan sa lima.
Dii sekaniyan melowis.
Mabaebabaya sekaniyan.
Mabaebaling sekaniyan ko manga tonganay niyan.
Mababaw a manga kataero so pegosaren iyan.
Mababaw so antoka iyan.
Mamonobono a mabaegani ai a mama.
Mabalon siran na makasong ko kalilang.
Mabalon sekaniyan a karoma ko ko di matey a gawii.
Mabandes so ndo.
Mabandes so lawasaig.
So pelataporma a titindegan iyan na mabantay.
So ndo na mabaeger.
Mabaeger so ilaga.
Mabaeger pen si ina naino miyalokes sekaniyan.
So mangoda na mabaeger
So lawasaig na mabelang.
So lalan sa kanarakaan na mabelang.
Sekaniyan na taw a mabetad.
Omanoman na mapiya ko kapamimikiran so mabetad a taw.
Mabetobeto o agong.
Pepaengalian iyan o ba maboriyawa so manga taw.
So baego a mama na maboti.
So kawat na tanto a maboti.
Madagal sekaniyan i modol.
Madakag sekaniyan a mama.
Di seboten o manga taw so madalem a manga lalag iyan.
Siran na madaliket a ramig.
Maregen a sonsangen so madarodaw a barat.
Miyadaeyag den a dar iyan so totoo a liyamin.
Langon maderes makimbono so manga taw niyan.
Madilapet lomayog so banog.
So darpa na madiris.
Madiyadi sekaniyan a di saken kagiya kawasa.
Magaget rekaniyan so soyaw niyan.
Magaan i kakan a mama ini.
Di sekaniyan magalingan.
Magangkong so awang aken a di so rek iyan.
Magaan magango so kayo.
Pesaember so inodar a magaog a magawa ko Bembaran.
So magarib na aya paganay a sambayang ko kiyapakaliboteng o daondaw sa kagagaw.
Aya kiyalalakaw niyan na magarib.
Dii magayawa so dowa a paegariya.
Imanto na apiya rininto magayoong na da a samber.
Dii siran magdara.
So pagalongan na magbo.
Magendeng siran ko manga tonong ko lawasaig a ipata iran siran.
Di sekaniyan kaebaya magenseksek.
Magenseksek ka ka kagiya dii ka melogat ago mapiya so kaken ka.
Magengen piyapiya so dowa a manga karabaw a dii niyan pakapagogopaan ndado.
So Alahotaala i magiipatan ko maklok.
Magiipatan sekaniyan ko manga taw.
Sekaniyan na maginawa baebay.
Sekaniyan na maginawa wata.
Mapiya a ipepaegariya so maginawa a taw.
Pepaemagodasa so magariyari.
Magogoket a pamikiran iyan ka mala a samok iyan.
Magogoket a pikir o pembetaengen.
Somiyong kami ko maidan a kalilimod.
Mailot so tali ko lig o koda.
Mailot a kapelalakaw niyan.
Maines rekaniyan so malano a bangkala iyan.
Kaebabayaan aken sekaniyan a ped ko kambonoay ka kagiya sekaniyan na maintad.
Maingat sekaniyan ko manga lokes iyan.
Maisaisa so manga Pilipino ko galebek a ipakapiya o inged iran.
Siyasa iyan so Makadorat.
Di kaesanaan so makadorat a taw.
So wata iyan na di makakodi.
Makakodi sekaniyan a mama.
Makaaadata sekaniyan ko langon a manga taw.
Makaaatod so dii niyan taeroon.
Makalalalonga a taw anan.
Da pen makambaeger so mama.
Makandadair so manga oma iran.
Makasosompat so manga totol iyan.
Daa makato o lawas o miyatay a taw.
Aden mambo a makato o langon a oyagoyag a manga kaaden.
Petaelowan o pendarpaan so makato o di pekarag.
Petaelowan o baebay so makato o karoma niyan a miyatay.
Makatotokel ko manga taw niyan so mala a paniya kit.
So pagariya aken na Makaw.
Miyakaw sekaniyan sa toma rekaniyan.
Makaep rekaniyan so pando o manga lokes iyan.
Makebot sekaniyan.
Makilas makitidawa a mama ini.
So makiraga na ilaw sa basak a mapoti i od.
Masalin pen so maklok ogaid na so kataero o Alahotaala na di masalin.
Makoranda sekaniyan a mama.
Di melagilagid sa basa so langon a manga taw sii ko makpol.
So makro a sowasowai na dosa.
So kapasang iyan na aya maksod o kakayaan iyan.
Di maako o taw a bonoon iyan so wata iyan.
Maalom iyan anan.
Gawia ngka nan ko maalom ka.
Madakel a pimaamaaran a manga dagangan iyan.
Sekaniyan na taw a da sowa sa maasiya.
Kabaya aken a malagid sa paras o wata aken a baebay si ina iyan.
Dii niyan nggalebeken ndaemar a malagid o tamok iyan so tamok aken.
So paras o wata na malagilagid o paras i ina iyan.
Sekaniyan na mala i galebek.
Mala i gona so kambasok.
Mala i kipantag so lana.
Malalolalong sekaniyan a mangoda.
Malambet sekaniyan i kailay.
Malami a pembantayan so dii kokoya.
Sekaniyan so malang aken.
Marata so malatoba a wata.
So malawad a wata na magaan so kapepaekela iyan.
So wata na malawad i to.
Malayat i paras so pekerarangitan a taw.
Malebod anan.
Malebod so galebek iyan.
Maligod so galebek iyan.
Malilibet a manga palaw so inged.
Dii sekaniyan nggalebek ko malilikod o walay.
So Tohan na pekaebaebayaan iyan so taw a malilimoon.
Apiya isa ko wata sekaniyan na malilimoon den sekaniyan.
So wata aken na malimegas.
Malinanek a kapelalakaw niyan ko salasa.
Malinday kami sa inged.
Di sekaniyan maginom o ba di malingaw a ig.
Malipedes so pali igira tinimosan.
Maliwanag igira daondaw.
So mama sapi na malobay.
Kabaya iyan a sekaniyan na malobay.
Tanto ka a malombat.
So biyobog na malowig.
So taw a malowig na di paekaawid sa mapened.
Miyoket kami ko mamara a lopa.
Mamara so nditaren iyan.
Mambar so tamaing sa namog ko obarobar.
Mambar sekaniyan sa mamot.
Mamboway so makapal a dinis.
Kebayaan iyan mameno a ig so manga katiya.
Mampen o di ako makakan na di ako mamanekew.
Man aken den a paegilain a pekaerarangitan sekaniyan.
Patot a di ka manalipendaan dapay o kena a ka pagari so tebangan.
Aya pengginawaan tano na manaot a ndo.
Pesemberen siran a manaot a ndo.
Manariringan so kolambo niyan.
Maniya mambo so kaolad o lopa aken.
Mandoi ngka piyapiya so manga oripen ka.
Tomo a paratiyayaan ka so mando o Alahotaala a di so kaparatiyayaa ko mando o taw.
Mandoi ngka si pagari ngka ka pagendaan iyan so karoma niyan.
Tomo a lidasan so maniksa igira kelidasan.
Aya miyakabinasa a maniksa sa kamiging na so mimbowat a apoy.
So abogado i maninindegan ko kriminal.
Maniniyakoten so maritan.
Manisan a baebay si karoma niyan.
Go sekaniyan den maniwang ka mabaeger sekaniyan.
So wata iyan a baego a raga na maniwang.
Pekimaniya sekaniyan rekitano.
Mala sekaniyan i maniya ko manga taw niyan.
Miyaropet so mantanas iyan.
Mangangandag sekaniyan ka kagiya an a rek iyan.
Kabaya iyo a mangeped kami ko pakaradiyaan.
Minigrar rekaniyan so mangerag.
Manginon ako den a kasasakitan ako na asar a di kasakitan so wata aken.
Di ngka petaeyongi so baso ka maog.
Maog den a walay ai o sambera a mabaeger a ndo.
Maoopakat so ped a manga nasiyon.
Sekaniyan na maontol ko manga sowasowai niyan.
Sekaniyan na maontol a wis.
Maongo sekaniyan ko manga totoa.
Mapadal so ording o pirsidinti.
Mapantek a ikidia niyan on.
Mapantek anan a kokoman.
So raga na mapanton.
Sekaniyan na mapanton a taw.
Mapaparo ako sangkai den.
Maparaparas a koda so rarawan iran.
So doktor na mapasang ko kapangabri.
So maana o kataero iyan na mapayag.
So iskowilaan na mapayag ka mbarambarang i pintora.
Di den mapendaman a sekaniyan i pekataban ko kapembotowa.
So timbega na mapened.
So kataero iyan na mapened.
So walay na mapepeno a manga taw.
So lipaw na mapilit.
So dato na mapipiya.
So mapiya a lawas iyan na poon ko mapiya a pangenengken.
So mapiya a lawas iyan a wata na aya makaped ko kapagindiga ko kapiya a lawas.
Mapiya i paras sekaniyan.
So palaw na maporo.
Giya walay ai na maporo.
Sekaniyan i maporo sii sa galebek ai.
Sekaniyan na taw a maporong.
Mapospos den sekaniyan ka balek si karoma niyan.
Miyamara so kababaketatayan ko lawasaig.
Marabay ka a ranon o mailay ngka siran.
Marani siran ko manga palaw.
Marangit sekaniyan.
Inawaan iyan si karoma niyan ka marangit.
Marangka so loya.
Maraoraw ka a mama.
Marawa a bok iyan.
Aya kabebayaan o Meranaw na so marayag a warna.
So mariga ago so gadong na marayag a di so manga ped a warna.
So bantogan iyan na marayag.
Pepaelalis so mareg a manga taw.
Maregen kasabotan so kiyambaalan o Alahotaala.
Mareges so oran.
So walay ran na marsik.
So adat a marsik na di sowaan.
Maresres a kapengginawa niyan.
Maribo a manga taw niyan.
Mariket a lima ko.
Marikor sekaniyan.
Marimbot a mbilangen so langon a bitoon.
Marimeng so paras iyan imanto.
Marinano so bai.
Maripes a kapesong iyan raken.
Mariringasa sekaniyan ko manga pekaebereg a dii mbeberak.
Miyarondaw so lalis o magawa ko kadaan.
So pagalongan na maroropet.
Kamamasaan a sekaniyan i dato iran.
Paekapiya so taw a masabar.
Aya bo a da masading na so Alahotaala.
Masagogod so totol.
Pemasak so baebay ka kagiya da balingi o karoma niyan.
Kena a ba sekaniyan masamok.
Sekaniyan na masanggila ko kandiditaran.
Pemasaren iyan so kiyapakaokit a doniya.
Masarakan so manga wata.
Masarakanen sekaniyan a dato.
Masasaropiro so mama a pepaeninimo.
Masasaw a kapengginawa niyan.
Masaegisagit a sapi so barahala o manga taw.
Masbod a kapepaekala o wata iyan.
Masiken a makapasar sekaniyan.
Da rekaniyan masokat so lalag aken.
Sekaniyan na maso.
Masolen sekaniyan.
Masolen sekaniyan i kakan.
Marata so masosowa o inged ka an a gira on.
Antonaa i masosowa o politika sa Ranaw.
Matabilaw sekaniyan a solotan.
Matag sekaniyan dii papasiyo.
Matakar a tamok iyan.
Sekaniyan na mataan a maginawa.
So minisorat ko kabar na mataan.
Sekaniyan i mataan a dato sa inged ai.
Mataan sekaniyan a paekaoma imanto.
Mataid ai a baebay.
Sekaniyan na matanos a mangoda.
Matanos ka so ginawa ngka.
Matarintis sekaniyan a raga.
Matas i omor sekaniyan.
Matatali a bok iyan.
Matawakal sekaniyan.
Di ngka sekaniyan tepaeka bangkaw ka matay.
Mataey na go mapasad so walay.
Mategas ka a mama.
Matetembang ako ko galebek a inibegay niyan raken.
So dato na matetembang o papakaradiyaanen.
Aya miyakowa ko na so matibool ko sapo.
So baebay na matibool.
Matiger sekaniyan.
So oni o piyano na matileng.
Matindo sekaniyan a mama.
Inisorong iyan so matindo iyan.
Matitimo siran kagai.
So kayo na matito.
Matito sekaniyan i kapamelalag.
So tanor na matiwaro.
Sekaniyan na matiwaro a mama.
Matodtod siran.
Matoa den anan a karabaw.
Matorak a manga taw a pepaematay sa taon sa kaatagan.
Mawatan a poonan iyan a inged.
So bangkala a ka na maya.
Sekaniyan i mayor o manga miskin.
Sekaniyan i mbaebaya sa galebek ai.
Mbaebaya so ama aken ago so ina iyan.
Mala so mba o tambor.
Minimbalowan aken so bayad sa iskowila o pakiwataan aken.
Dii mbaerimbaring so kapal ko bebegelen a ragat.
Paetay so aso ka dii mbaeka.
Mimbek so wata kagiya badasan o ama iyan.
Mimboren so babak ka kagiya matenggaw a tanto so tahon.
Kiyamenan ako ka kagiya inawaan ako o karoma ko.
Pepaengalian aken o ba sekaniyan makasonsang sa menmen a kaokitan.
Miyaneg aken a meringering so tapes a kotiyapi kagiya sagadan aken so walay.
Di ako paekaraw metaes ko ranaw.
Madakel a manga midadari sa langit.
Midiya a sokay o wata ko kapal.
Resae iyan so migagamporong ko olo niyan.
Migagamporong so titimoon a manga ator.
So pagokitan ka ko galebek na mikorikori.
Mimbordak so badi ka sibowan o panenesel sii ko matenggaw a ig.
Mala sekaniyan i bantogan ko pakaminanad o Ranaw.
Naino o mipekopeko so inokitan ami na iniraot kami bo ko songowan ami.
Da a tamok o miskin a taw.
Inikasoat iyan so minibaego a mistar.
Pepaegantangan so kalalagan a manga mama sa da a rimbang iyan a mistar.
Mitatadiyal so dosa ko oman i isa a taw ko kapakasong iyan sa sorga.
Miyaonaan sekaniyan ko manga taw.
Madakel a paoledoled a paegembaal sa mokot.
Saken i mimbaal ko molili o paitaw.
Omanoman na megay sekaniyan sa moliya.
Marata so kapakiken ko salakaw ko momo.
Momol den sekaniyan.
Tanan siran moplis a manga taw.
Dii ran pemoradan so kapakay a kabantoy ko Pirsidinti.
Da a taw a mababaeya sa moralat.
Da begay so Apon sa bayad o moralat a miyanggolaola iran ko gira.
So morka na kaelidasan.
So Morod o Meranaw na telo olan.
Si bo si karoma niyan i mosawira iyan.
Naino o di ngka manggolaola so pitaero aken reka.
Naino.
Nako.
Kananamaan sekaniyan.
Minama sekaniyan.
Aya kanggalebek iyan na kapenanak.
Madakel a piyakiilay niyan a manga nanao.
Penanaren iyan so lamisaan.
Minirandong sekaniyan sa nanget.
Daa napas o ator.
Amay ka manasong ka sa baya na mailay ngka si apo o ka mama.
Marata so kada a natang.
Natangked a ped aken sekaniyan ko lalakaw ami.
Natangked a paekabaling ako den sa ranaw.
Penayaon ako niyan.
Nayaw kano pasi sa rowang ai.
Giya bariyo ai na nayon o inged ami.
Pendadab den peman sekaniyan.
Minindarainon den sekaniyan.
So ndatoan iyan na kena a ba sii sa doniya.
Ndodolon so ilaw ago so kamais.
Da a ndo imanto.
Pepaegenebneb ko inged so manga sirip.
Pekaenegneg iyan a kowaan sekaniyan ko galebek iyan.
Giya totol ai na inikanenem o bantogan iyan.
Da aken kanenengi so inilebed iyan a ator.
Da sekaniyan kiyog ko nenga aken.
Ipaegokap so nigo.
Nipisi ngka so kayo.
So Tohan na migay sa niyata ko kesowa o inged.
Peniyataan iran so olan.
Niyokol iyan so pitaero aken.
Aya nota niyan na kapanekaew sa manga ayam.
Si Pitir i ngaran iyan.
Saken na kaewan ako ko da ko ngatawi a ig.
Miyakangen den sekaniyan ko ina iyan sa kala.
Aya ngena iyan na da a makarepeng rekaniyan ko manga lolot iyan.
Pangeni ka sa pirak ko ama a ka amag.
Miyanget sekaniyan ko peso.
Miyakingginaopa sekaniyan ko opakat.
Giyai pinggodareman o kabebaya iyan ko raga.
Aya dii niyan nggolaolaan na so kapangendao.
Miyaolog so ngiran o kayo.
Miyangongo sekaniyan a lokes a bebay.
Sayana sekaniyan a mabebaya sa obarobar.
Obay ka raken.
Mida siran ko obos.
Inobos iyan nggasto so pirak iyan.
Pepengobosen iyan so poonan iyan.
Inodalan ako niyan a ator.
O kebaya ka modar na pamola ka sa mapiya oniin ko mapiya lopa.
Miyodar so taribasok.
Piyagadatan aken sekaniyan ka miyangeni ako rekaniyan sa odas.
Modas ako rekano.
Modayaw so manga lo a poon sa mata niyan amay ko gomoraok sekaniyan.
Ogalin ka sa ontoda.
Iketiyar ka o ba reka makaogalin so poon rekaniyan a sakit.
Miyogiyab so madakel a taw.
Ogopi kami ngka.
Inokasan iyan  so mama sa waga.
Da a okaed iyan a mama.
Monot ako ko okit ka.
Mapiya so okita ko lopa iyan.
Mapiya i okitokit so mapiya a taw.
Miyakaokor sekaniyan ka miyakatamok.
Inolabong so kamais iyan.
Miyaneg aken so olaleng o lago niyan.
Matanog so olaleng o agong.
Miyadayaw o manga taw sekaniyan ka mapiya a olaola niyan.
Inoleg sekaniyan.
Inolen iyan a potaw so peso.
Iniyolen iyan so tombega ko peso o tobo.
Inolodan iyan so sapadan iyan.
Olodi niyo so karsada sa manga lakongan.
Iketiyar ka sa di ngka maolog so baso.
Omani ngka pen.
Iyoman aken sekaniyan kiran.
Omanoman na makaoma sekaniyan.
Omanoman pekaebereg a mama ini.
Omanoman sekaniyan dii magidaida.
So ombos na da pen nakategas.
Maoomis iyan so ridoay niyan sa kala.
Sekaniyan i onaan a mama ko inged.
Onaan aken sekaniyan ko galebek.
Sii sekaniyan ko onaan ko kepelalakaw ami.
Pagonasan iyan so sondang iyan.
So lawasaig na paegondas ko ragat.
Inondoy niyan sekaniyan makitidawa.
Mapiya a paemakinegen so oni o banda.
Ba ako sii den onong.
Onongi ngka raken a tinda ini.
So onong iyan na mapoti.
Sekaniyan na onotan o manga tekaew.
Ba ka kiyog a monot ako reka.
Onotan aken seka roo ko pantalan.
Mbarambarang i barek so onsod o manga dinis.
Da niyan pakaontawara so kataero iyan.
Mareges a kaontawar o bagiyo amay ka moran sa mala.
So pitaero o ka na di ontol o ba aya ko miyataero.
Oontongen sekaniyan a taw.
Marata i ongar a mama ini.
Aya ongar iyan na masoat iyan so manga lokes iyan.
Di ako ngka mapaegongatongat.
Miyaongen so paitaw ko manga taw.
Di ngka pagongkira so kataero o Koraan.
Ongoy ngka so tamok o inged ka.
Pagopaken iyan so tamlang.
Mapiya ini a opakat .
Aden a opakat iran ko politika.
Mimbaal siran sa opakat.
O opama na da ako makapagiskowila na baeanda ko den ai mimbaloy a kontra.
Tiyago iyan so manga opis a orak a manok ko basora.
Maoopong a bok iyan.
Inora iyan so manga otan.
Inoraan ako niyan sa kataero.
Orami ngka pen so wata a ka.
Orariga ngka sekaniyan ko kapangadi.
Lima ka oras imanto na maling ako.
Antonaa a oras imanto.
Magorayaw sekaniyan sa sarisa a sandana a balabaeg sa kalaban.
Migay sa ording so dato ko manga taw niyan.
Miyaori ka den.
Miyorik den sekaniyan sii ko isa inged.
Piyakaorimpay niyan so pikir iyan.
Sii sekaniyan ko oriyan a iroplano.
Miyagena sekaniyan ko orooro.
Di mapakay o ba ngka siran oronga.
Miyaorot so manga wata iyan ko sakit.
Inos iyan so tebo.
Miyaosang so ken.
Mala raken i osba so pansom a di so sondang.
Kataero iyan a da a osba niyan raken.
Da masembeg so sambayang iyan a maosip so manga ridoay niyan.
So da ko mapatay a otan na inosip a apoy.
Pakaosipi ngka piyapiya so pinggan.
Miyakapiyapiya so osiyat iyan rekami.
Iniyosod iyan so manga tarakayo.
Osoden ka a manga nganin ai ko walay.
Miniyosod den so manga tarakayo ko tegoan on.
Pepengembaal sekaniyan sa manga osok.
Aya osto so takes iyan so rek aken na korang.
So sembag iyan na osto.
Biyadot aken so otan ko sapadan.
So otan na miyalayon.
Penayaon ami a somamber so otara.
Miyaotaeng so kayo.
Inotegan sekaniyan sabap ko manga kataero o pagariya iyan.
Mabibinasa a otek o pembetaengen.
Kiya otekan sekaniyan.
Miyotaeng so sorok a balagen sa olo niyan.
Miyootor so watang ko tod iyan.
Oyagoyag pen so manga apo iran.
Kiyaoyatan sekaniyan.
Oyaon ka rekaniyan a napiyan iyan si karoma niyan.
Di ta den pepaekaneg ko oyayang o laila ko daladagan o inged.
Piyakaoyayang iyan so Kolintang.
Pagembaeal sekaniyan sa padati.
Padenga ngka so solo.
Padesen ka a ogotogot ai.
Miyapado siran matay.
Komiyasoy sekaniyan kagiya mailay niyan so padoman o pangolo iran.
Pagadati ngka so manga lokes ka.
Paegadat ako o pangaromaa so garing aken.
Miyageba so pagalad iyan.
Pagalong ka.
Pagamasamasa ngka so paras aken.
Pagamasamasa ngka sekaniyan.
Piyaganta ako niyan.
Dii ako iran pagantaan.
Pagapoyan so kalalakaw niyan.
Tomininda so manga baebay sii ko pagapoyan.
Katawan aken so pagari o mama.
Kaelek siran sa pagayaw.
Pagayon kano.
Pepaegedasan o aso so miyatay a baeboy.
Miyakapagendenga siran.
Pagenesa ngka a manga nganin ai.
Pagenes sekaniyan a baebay.
Dii makapagenong so manga mabaegani sa ndoronan a temowan.
Miyapagengka o manga taw so ordinansa.
Miyapagengka aken sekaniyan.
So siwa iyan na pagereg.
Pagibatibati ngka den so ginawa ngka.
Piyagibatibatan iyan so walay niyan.
Madakel a manga taw sii ko pagilidan.
Miyamasa sekaniyan sa pagiro.
Dii ako niyan pagisaewisaewon.
Pagiso so karabaw sa Pilimpinas.
Pepaegitowitoon iyan so imam.
Pagkas ka sa okit ko galebek.
Paglin siran kiyapalian.
Paegmaan iyan a maogat sekaniyan.
Ipaegod iyan so pelalakaw a karabaw.
Inipagod iyan so iket o aso.
Pepaegonaronaren iyan so lokes a baebay.
Tingel aken sekaniyan ka kagiya piyagonaronar ako niyan.
Di ngka paegonaronara so pobri.
Pepaegongaongaan iyan so ngipen o wata ka penggedaan iyan o mapiya den a sepoon.
Pepaegongatongaten ako niyan.
Di mapiya so kapagongatongata ko taw.
Pepaegosbo a rarangit iyan.
Giyai na pagren o katiya.
Pagrenen iyan so pekaelilid a bola.
Pagsidi ngka pasi so wata.
Kena a ba langon a pagti na saesakit.
Apiya pagti sekaniyan ka mataid.
Pagti ai a sapi.
Mala a tanto i pahala so kasaembayang.
Pakabarayat sekaniyan a tanto.
Pakabimban so iringa iyan.
Pakabimban so kataid iyan.
Pekaebimban sekaniyan ko pakaradiyaan.
So manga Pilipino na di iran paekadaan ko Apon so inikidia iran ko inged iran ko gira.
Di aken mapaekada so siwa a ka.
Paekagaga sekaniyan.
Paekaaniyag sekaniyan a tanto.
Paekanansik sekaniyan ko kalilang ka pekaebereg sa bino.
Aden a pakaradiyaan imanto ko istadiyom.
Dii paekaradiyaan so inged imanto.
Migay so wata aken a baebay sa pakaradiyaan.
Dii paekaradiyaan so manga iskowila imanto.
Dii paekaradiyaan so manga ngongoda ko lama.
Miyapakarondan iran sekaniyan.
Miyapakarondan sekaniyan ko kadakelan.
So kasosiyo na paekasakit.
Pakasakiti ngka so lalong a wata.
Pakasem so aragasi.
Pakatandasa ngka so pamikiran ka.
Pakawanowan so kambantay sa dii mbono.
So kataero o ka na aya toos ko kapaekaya ngka ko galebek ami.
Da a ba rekaniyan paekay.
Kaepakay a galebek ka ini.
Miyatoon so sapi ko paket.
Rinirik ago tiyotong iyan so paket.
Tombaga so pakol iyan.
Piyakos iyan so nipay.
Aden a paawing o adat iyan.
Di niyan kaetiger so kapaawinga rekaniyan.
Giyai na pait a seda sa ranaw.
Giyai na pait.
Pepaelad so lokes a mama sa ken iyan ko manga taw.
Biyono iran so taw ka palalalim.
Giyai na palanang pitaero iyan.
Da niyan den gandingen i palandong a dar iyan.
Piyalantig ako niyan a bangkaw.
Palaten ka so rilip ko manga taw.
Minipalatek so pansar o maakina.
Palaya siran mawaraw.
Giyai na paletaw o poket.
So kayo na paletaw.
Mala so pali iyan.
Pelian ka niyan sa beneng.
Peroogen so palilimbong.
Paelobaan iyan so manga polaos.
Kominowa sekaniyan sa palompong a kamais.
Miyapalso sekaniyan.
Pepaemaba sekaniyan sa lopa.
Pepaemabaan iyan so siringan iyan.
Pamadai ngka raken si karoma ngka ko inokitan aken.
Paemada ako rekaniyan.
Pepemakot sekaniyan ka torogen so wata iyan.
Mabaeger i pamalampakan a to sekaniyan.
So pamalenggen o tirmos na miyada.
Pamaliyan o pangaromaa o mama so baebay niyan.
Maregen so kapamando sa mapiya.
Di niyan kabaya so pamari aken rekaniyan.
Pamarintaa ngka sa mapiya so manga taw.
Aya galebek iyan na kapamarinta sa iskowila.
Pamasaan ako ngka sa bangkala.
Pepaemekar sa obarobar so pamomolan igira kapipita.
Paemening so wata sa timos ko siringan iran.
Pamengang sekaniyan.
Pamoko ka sa maregas ko padian.
Paemola sekaniyan sa manga leletaean.
So pakaradiyaan iran na pamomolo den.
Pamonasi ngka sa sorat so kelib.
Panaboni ngka so manga lima ngka.
Siyabonan iyan so kosina.
Sabap ko panaob o Alahotaala na miyakabaeger sekaniyan.
Panalagadi ngka so banto ngka.
Pepaenalagadan iyan so karoma niyan a di paekarag.
Paenalan so manga sondaro ko kaden o manga ridoay ran.
Lebaeden ka raken so panalas.
Pepaenanalasan sekaniyan.
Pepaenalibeg sekaniyan sa mapiya a kaedenan.
Miyanalonod si Lomna sa Gindolongan.
Panalonodan aken so inged iyo.
So Lawanen na panaman o Bantogen.
Initoman iyan so panaman iyan.
Di ka paenanman ka marata so kapanaman.
Piyanamaran iyan a kapakabaling iyan.
Malando so panambolan.
Da sekaniyan panampo ko walay.
Kabaya aken a matoon aken seka a mananampo ka ko iskowilaan.
Pananademan aken seka sa taman sa taman.
Pananademi ngka so miyamanagad a manga nganin.
Pepaengekaeden iyan so pananago i ina iyan.
Da ako makaawid sa pananagoay.
Pananagotok ka ko pintoan.
Pananagotoka ngka so agong.
Da sekaniyan toroga ka kagiya so pananagotok.
Marata so pananaonen iyan a makapantag sa ginawa niyan.
Paenantri sekaniyan sa ken iran.
Aya bo a paenanga na so taw a tapolan.
Paenanggolo so kapaar iyan.
So panaod iyan na aya sabap a kiyambelagan iran.
Pepaenarakan den sekaniyan.
Penarakan den sekaniyan o matay atawaa mawiyag.
So mama na da a panaransam iyan.
Panaon sekaniyan.
Paenaw sekaniyan.
Pitaero aken rekaniyan so pandapat aken.
Sekaniyan na taw a pandapatan.
Piyakalipatan aken so pando iyan raken.
Ogaid na kalimolimo ka na pandoi ako ngka o anda ko song.
Pepaenaero so pembetengen.
Panegas ka ko kanggalebek.
Isa sekaniyan a pepaeneged ko pinggolaola iran a di kokoman.
Paeneged sekaniyan kiran ko ganat a lokes.
Pekaeonga so panempang a manga ngipen iyan.
Piyanikep iran so seda.
Paenimo sekaniyan sa pirak taman sa makapamasa sa trak.
Da makagaga so paninta iyan.
Di reka paenirowang so niyawa ko.
So paniyakit iyan na di mataey na mada.
Pepaenokob so manga mama.
Panoos ka.
Piyanolatanan iyan so madakel a taw.
Pipaenon ako niyan ko dato ami.
Pipaenon a ginawa niyan kiran.
Mapasang sekaniyan i kapanonogo.
Panonoriman sekaniyan.
Pepaenonggiringan ka niyan.
Pepaenorimanen iyan i sowaan aken peman.
Miyamasa ko sa pansir.
Minipansir sa pikir iyan a maling sekaniyan.
So lopa na mala a tanto i kipantag.
Ay pantag o dinis ka.
So walay ami na pantag o walay ran.
Da a kapantang iyan sa rata a ginawa.
Pantar a lopa so pimbaelayan ko walay niyan.
Dii niyan paentasan so ridoay niyan.
Pepaentisan iyan so dato o manga ridoay iran.
Pepaengabay so wata.
Pepaengabain iyan so kataero aken.
Ipepaengalandada niyan so mala a tamok iyan.
Kiyapangalintaowan iyan so langon a manga nganin.
Ipepaengandag iyan so wata iyan a mataid.
Pangangalid sekaniyan sa seda.
Pangarongan sekaniyan o da a rek iyan.
Piyangasiyan sekaniyan o lemay niyan.
Pepaengnin iyan ko Kadnan a masabet sekaniyan.
Pepaengensay sekaniyan ko gagawii daondaw.
Aya pangensi o koda iyan na gedap.
Pepaengesaren iyan so sembag o antoka.
Panggaga ini a taw.
Totorogen sekaniyan sii ko panggaw niyan.
Pangilakilatan a kapepaelalagoy o koda.
Pangilokilot ka.
Di niyan kilakad so pangima iyan sa bobon.
Pekaepangka so lakad iyan.
Mapapangka ta o anda i kapaekaoma niyan.
Kiyapangkoan pen a olo niyan.
Pepaengnin iyan ko Kadnan a masabet sekaniyan.
Di kaetinger so betig o da a pangolas iyan.
Pepaengongoro sekaniyan ko pagari niyan.
Pangoyati ngka so lomaesed ka an makaato.
Piyaratiyaya niyan so pangoyaw rekaniyan i ina iyan.
Miyailay aken so papakan.
Kaebaya sekaniyan a mapapas so dosa niyan.
Di ko kabaya o ba raken mapapas so kababaya o karoma ko.
Miyapapas rekaniyan so maito a wata iyan.
Papas so initanda ko pelata.
Papataken so kiyanggita iran.
Miyapapaed so manga wata iyan ko apoy.
Maregen i ba mapapaed so manga ridoay ta.
Pepaerabowatan iyan so baego a walay niyan.
So magariyari a manga mama na miniparak ko mbarambarang a manga inged.
Mipaeraker so tolan ko bakereng o aso.
So bibi na dii paerakopak.
Di aken seka mbaelagen o di ko kaparaabi so inged aken.
Paraaban ta sekaniyan ko inged.
An a paramanis iyan a baebay.
Miyasoat ako ko parangay niyan.
Di saegisagit so manga parangay ko langon a manga inged.
Mala ini a paraontongan.
Paratiyayaan aken so Kataero a Alahotaala.
Parbaa ngka kiran a manga karatas ai.
Mipaerempes somamber so ndo.
Da a parempes a kapetoga o lawasaig.
Parenga ngka a solo anan.
Piyareng iyan so apoy.
Parengan a kiyapakadongko o manga kapal sa Manila.
Piyanotol iyan raken so pariksa iyan ko kiyambitiyara.
Paratiyayan tano so pari rektano o lokes tano.
So pari na dii saembayang sii ko simbaan.
Mapiya so kaparintaa ko wata igira maito pen.
Pepaengadi sekaniyan sa parokonan.
Paroli a ngka so inibegay niyan a ken.
Iparpeg ta rekaniyan a tering ai.
Paesaa ngka raken so sapi i ka.
Pasaden aken reka ini amag.
So pasad ami na minitoman.
Miyapasad iyan so ken iyan.
Di aken kaepasad a rido ini.
Mipenggolalan ka so pasad a tig ta.
Miyakipaesada ka raken a meripag ta sa ig oto.
So baebay na mipaesak kagiya miyataey a da baling so karoma niyan.
Inipasang o sondaro so rantaka iran ko kapal ko kalodan.
Pakaken aken seka sa pangenengken a pasbod.
Giyai na pasbod.
So wata na dii paesik ka kagiya inipamasa i ama iyan sa gita.
Penayaon iyan sekaniyan pasi.
Paesinsiyaan iyan so pagariya iyan.
Miyapasir so awang.
Da niyan den pasiwangi so kiyapagiskowila niyan.
Paesod ka sa goris oto.
Mipasong sekaniyan ka kiyararangitan.
Mapapatak so kaporo iran.
Patak siran ko kelasi ran.
Mawatan a patakan iyan.
Paetaan iyan so kayo.
Matao ako mangembaal sa pataw.
Da a patay ko ngaran iyan.
Da a paelagoyan ko kapatay.
Moontod sekaniyan ko pated.
Inipatek iyan so sebat ko aroan.
Pepaetid so koda.
So patiis na di pelilingo.
Miyapatod so polaos.
Miyapatod so kayo.
Miyapatod so parakol.
Aya patogina niyan na Ama i Yahiya.
So paoondok na maawid sa patok.
Tanto a miyapatok a maregas so koden.
Aya den a kiyapayag iyan na so di niyan kapakadadarepa.
So kataero iyan na payag.
So kaperidoay ran ko politika na payag.
Mipaeyasa siran.
Da mapayo so mama ago so baebay ka kagiya ipekegowad o baebay so mama.
So ranaw na babagiin sa pat a paengampong.
Minipaesik so tatiyongan ka a ringkar.
Mipaesong sekaniyan ka kiyararangitan.
Madakel sekaniyan i ped.
Di sekaniyan kaebaya koman ka da a ped o begas.
Miyapasad iyan so galebek a da a pedped iyan.
Giya mama ini na peges.
Miyapeges sekaniyan.
Pepaegesen iran so baebay a monot kiran.
Da ako pegesa o ama aken ogaid na piges aken a ginawa ko.
Pegos sekaniyan.
Miyakapegos so seda a kiyabanowitan aken.
Miyapik niyan so rantay.
Miyapeka a baka iyan.
Pikas iyan so sinapang.
So wata na pekaemiamiat.
Pepaegenebneb so pekaesiyasiya a taw.
Mimbaloy sekaniyan a pekaedaegadagawan ka kagiya miyatateg a otek iyan.
Inipeket iyan so baego a sorat ko daan a sorat.
Minipeket sekaniyan kiran.
Peko a likod iyan.
Langon a nditaren na an pekoan iyan.
Pelaoda so mama ago so karoma niyan.
Pelain ka sekaniyan.
So pelebengan na obay o simbaan.
Peloloba siran sa pelebengan.
Giyai na pelebengan o manga Keristiyano.
Pelobaan iyan so barakat a mama.
Peloba sekaniyan sa mapiya a okit a mitabang iyan reka.
Mapepelpel a manga seda so ranaw.
Pemaasolen sekaniyan o taw.
Pemasakan tano i kapakangginawai ran bo.
Pepemasakan iran so kaookitan.
Pembabaan iyan sekaniyan.
Pembisa sekaniyan maginetaw.
Mapiya sekaniyan ko kapemosawira.
Pekaeneg ko maotan so penag iran.
Di aken paenasen so inisorat ka ko karatas aken.
Pakapendanonaan iran so manga ala a gireb.
Pened so darpa.
Peneten iyan so kapepegidaida iyan.
Peninga ngka ko Kadnan a di moran.
Penoa ngka a lopa so lebeng.
Sekaniyan a paepaar ko kompaniya.
Pepaeden iyan so oman i isa.
So petoga a ig ko pakaig na taman ko pepen o tabog.
Pepenepened sekaniyan.
Miyailay rekaniyan a pepenepened sii ko dii niyan kataero.
Perakowagen so mama.
Di ko kaeperes o ba ka sekaniyan pakararangiti.
Piriboribon iyan a ginawa niyan ko madakel a taw.
Di sekaniyan peromba sa di adat.
Miyadigrasiya a miyaperos iyan so sondang.
Pegepes so peririken.
Pesaa ngka so orak a manok.
Miyapesa so saging kagiya kadapoan.
Pisel aken so ipegandar o makina ogaid na so makina na da nggalebek.
Pesepaan aken so pangenengken.
Minipesik so tatiyongan ko ringkar.
Inipesok iyan so pese niyan ka an misompit so dana on.
Minipesok sekaniyan o madakel a taw ko kowarto.
Pet ka.
Mipet ako sa Manila ko kiyasong aken sa Honololo.
Minitekaw a kiyapeta o ogiyab o madakel a taw.
Pita niyan so galebek iyan.
Petomaan ko reka a porongi ngka so manga wata ta.
Pitomaan iyan so manga iskowila.
So tamaing na pepengombongan iyan so ig ko pidandang.
Da niyan pidenga so mata niyan.
So kaban na miyapidoro sa pat.
Miyapidoro so alam sa kahanda o Alahotaala.
Pepigoten iyan so ngari o sako.
Miyakapikata kami.
Miyapiket so manga kemer a lima niyan.
Da aken masar so pikir iyan.
So pikir aken na da mitoman.
Imbayan iyan reka so pikir iyan.
Di ako matao pikir.
Minipikit raken so kapet.
Piyakapikit iyan so manga karatas.
Piko sekaniyan sa malombat.
Sii tano imanto ko pikoan o karsada.
Pikola ngka so mangoda sapak.
Piang sekaniyan.
Aya kapiila ko wata na igira maito.
Inipilak o mama so karoma niyan.
Da makowa o manganganop so pilandok .
Di benar so lalag o pilandok a taw.
Pinilay o onta so lig iyan.
So sowasowai niyan na olaola a piliyo.
Di sekaniyan kaebaya o ba rekaniyan mapilo so kabenar iyan.
Pimbaba iyan so kasowa sa marata.
Pimbayong sekaniyan.
Pininda niyan so rata a ginawa ko.
Mipinda so masakit aken.
Kabaya iyan a mapindiyara iyan so wata iyan.
Mimbaal so baebay sa pinetaed.
Liloi ngka so pinggan.
Miyapingis a paras iyan o sapingit.
Miyapingipingis a lawas iyan.
Inipipay ran ko diyowang so lalakaw iran.
Pekipipay so sapak o kayo.
Pipi ka sa ilaw.
Mipipideng sekaniyan.
Dii nggita so wata ko pipik o tangel a ig.
Pepipilen o bebay so wata iyan sa likod.
An a ndo ko pipisopisokan o doniya.
Pipiten iyan piyapiya so wata iyan a baebay.
Apay o maito so pirak iyan na pepipoyan ako niyan on.
Pira i arga anan.
Pira timan.
Minipirag so mama.
Pinirang iyan so nditaren aken.
Dii niyan pirampirangen so ken.
Dii niyan piratasan so bebay.
So ig na ketoon ko pirekaerekaeban o doniya.
Ipirik iyan so ilaw.
Piriken ka raken so malong aken.
Pirmaan ka saya so ngaran ka.
Pepiron iyan so ilaw.
Pirota ngka so mata ngka.
Mapipirot so mata niyan.
Miyapisang so goling.
Di ko katawan so pisosonan o manga pamomolan sii.
Ba madakel a pisosonan o oyagoyag?
Pited iyan so sapotol a gantong.
So kiyailaya niyan ko kontra iyan na miyakapitel ko sakit iyan.
Mapitel so sakit iyan.
Kapipitengan ako.
Langon a pitibarangan a manga obarobar na piyamola niyan.
Pitipasal iran a manga rowang so torogan.
Inawidan iyan so pitogo sa walay ran.
Pitorak sekaniyan a taw.
Pepaemakinegen aken so pitowa iyan.
Mabeba so pitowa iyan.
So piyoso na begas a bobongkosan sa raon a niyog.
Ngenaan iyan a mapodol kami.
Sekaniyan na baebay a mapodot.
Piyogad iyan so gopoan.
Da a pogipit o tekew.
Mapiya so maito a pogipit na di niyan kabaya.
Pokasa ngka sekaniyan ko rido ka mataan a da sekaniyan makanggolaola sa marata.
Miyakapokasa so manga tolan iyan.
Poon ka nggalebek.
Giyangkai a kiyapakapoon o manga romiro na kaesowa ko katao a iningaranan sa algibra.
So ranaw i poonan o lawasaig.
Antonaa i poonan a kipekiyaan ka raken.
Piyooran iyan so peso ko tardas o awang.
Miyapolid ko likod o karabaw so sako a mapepeno a margas.
Di ngka katawan so polos a sowasowai ai.
Aya kagegedaa niyan on na da a polos aken.
Aden a polos a wata ini.
So polos iyan na madakel a matao ron.
So polotan na ilaw a aya kalilid na mariket ago mararambayong.
Maolad so pompongan o lawasaig.
Ponasa ngka so inisorat ka.
Piyorot aken so ponit ko tabla.
Miponiti siran.
Kiyapongagan so katiya iyan.
So popaw sa lawas ko manga wata ami na baebay.
Piyopawan iyan so kayo.
Pepopogen iyan so manga bayanek ko nditaren iyan.
Miyapopos iyan so galebek iyan.
Madakel a popoyo sii ko manga lawasaig sa Pilimpinas.
Mipoporak ko alang manaot so sindaw o alongan.
Poraken ka so tabang o gobirno ko madakel a taw.
So baebay na an a poreg iyan.
Tiyagoon iyan sa poreg so pagigimo.
Peporonen iyan so manga karatas ka totongen iyan.
Porongi ngka raken so pirak aken.
Giyai na pos a sigopan.
So pos na sii ko tolang.
Posa ngka so totol ka.
Giya keromai ai na pekepos.
Potokan ta sa ikog so aso ngka.
Potola ngka a kayo ai.
Potolen tano so manga roroni a sapak o kayo.
Mipotos so lokes a mama.
Powalasen iyan so langon a manga kayo ko lopa iyan.
Powapowa sekaniyan a mama.
Miyapowas rekaniyan so saitan.
Powasa ngka on so kalo o ka.
Dii sekaniyan powasa.
Inirabak iyan ko rowasan so manga opis a saging.
Kagiya karabian so keleb na miyaolog sa lopa.
Aya sala iyan na radiyam.
Sekaniyan i paganay a romiyadiyam a ator ko miyasala a mama.
Raga pen sekaniyan.
So ragami na marawa.
An a mala a ragaor sii ko inged.
Miyaneg aken so ragas o kamais.
Apiya ragireng na da a ba ta on kaeneg.
Pelekaan so iskowilaan sa ragon ai.
Imanto na ragon sa Ranaw.
Romiyaked so tali kagiya gamiten aken.
An a manga batang a igira bito na peraked so pegokit a sengaw ko ngari.
Di niyan kaerakep so mala a kayo.
Piyakirakep rekaniyan so baeger ko kanggobirno.
Minirakes sekaniyan ko listaan.
Miyakatarima sekaniyan sa rakmat on o Kadnan.
Giya rakmat ai na poon ko Kadnan.
So baebay na rakokaey.
Kiyarakonan so pangenengken.
Kiyarakonan so pirak iyan.
Kiyarakonan so tamok aken.
Di den sekaniyan mbongasen merakorayan.
Rakorayan sekaniyan.
Matanog so rakorob o manga arimaw sii ko kaden iran.
Tiyareman iyan so rakot iyan.
So aso na rakowag.
Rakowag sekaniyan ka sabap sa di kaebaya koman.
So ina aken a bai na rakting.
Da aken sekaniyan raota.
So ramay na ilaw a mala a keragon on.
Rambaya ngka sekaniyan ko sorat ka.
Miyarambay sekaniyan ko rido o pagariya iyan.
Aden a ramber a ipembogaw niyan ko manga manok.
Miyakabono ako sa rampakan ko dii ami kandama.
Mararampar a pikir iyan kiran.
Minirampat sekaniyan ko samok o pagariya iyan.
Sanggila ka ka mirampat ka niyan.
Da sekaniyan rampay ko itong a ginawa niyan.
Da a mataetanto a rampet ai a pagigimo.
Da a kiyarampetan sa ngkai a dii niyan taeroon.
Da rampet so paengenin aken ko dato.
Miyanagop sekaniyan sa randag.
Ba ka paemasa sa randang.
Mininayon siran den sa randangan sa Bembaran.
Mabaeger i randiyar so dii nggagaan malalagoy a aoto.
Di kaeilay sa sagogona so randiyar o galebek iyan.
Miyaraneg so pega.
Peranegen iyan so wata iyan a baebay.
Marani so walay ran ko walay ami.
Panalanan iyan den so rongarongan ko tapar a raniay ko sendigan.
Da a ranon iyan reka.
Aden a ranso ami.
Aden a mala a ranso o manga sondaro.
Ransoy kami ngka Dato.
Rantak kano.
Da ko rantapa so oriyan a kaebolosan.
Rantasen ko so palot.
Di ngka perantiyonga si karoma ngka.
Man a merang a ponay so laginding o liyamin.
Lagid sekaniyan o bilibili a apiya igira pesombaliin na da a ranga iyan.
Miyaneg aken so ranga o wata aken.
Di niyan iraranged so mangoda.
Pekaeneg aken so ranggak iyan.
Miyaranggoy niyan so otan.
Miyakaperanggoya so manga lawas iran.
Kaebiyag peman so rangit iyan.
Marangka so kebot o batiyokan.
Pekaebabayaan iran so rangkamanis iyan.
Moontod sekaniyan ko rangkap o awang.
Miyarangkap den so walay niyan.
Iperangkap iyan so inged ami ko rek iyan.
Rangkaya ngka piyapiya so manga lapad ko lamisaan.
Mimbaal sekaniyan sa rangkayan sa Kolintang.
Maasa den so rangkayan.
Perangkomen o manga taw so langon o lopa iyan.
Miyarangkom iyan so langon a manga taw sii ko rek iyan a agama.
Da a rimbang o rangkono iyan ko manga miskin a taw.
Inirapar so awang ami.
Inirapar a pikir a olo niyan.
Romarapenet siran.
Rapido a kapepanimbak iyan.
So rapog iran na keilay sa mawatan.
Perapog kano ko lama ko oriyan o walay.
Pagraren iyan so mama a magorad siran.
Miyararab so lopa iyan.
Miniraran sekaniyan ko samok i bapa iyan.
So kiyaongosi raken na raranan a inikasakit aken.
So rarangit o Alahotaala na kitana ko manga rarataw i sowasowai.
Rarapa ngka so kamais.
Mala rekaniyan so rarawan o kanggaring.
Riyarikan iyan so lilin a kayo.
Riyarikan iyan so kayo.
Di ko kabaya o ba ta marasag.
Miyarasag siran a keromai.
Perasam sekaniyan sa sorong iyan ko dii ran kasetor.
Rasama ngka so Kataero o Alahotaala.
Piraraseng iyan so manga wata iyan ka pekerarangitan sekaniyan.
Peperaskal siran ka manga wawaraw.
Miyarater so begas.
Di aken kaerawan mato so ina aken.
Di aken kaeraw so kaeraw niyan.
Ba ako ngka kaeraw a layok ka.
Sekaniyan na rawaka ko kapagidaida.
Rawaka sekaniyan a mama.
Miyakarawat sekaniyan sa baego a basa.
Rayag so nigro a milolook ko manga popoti.
Mabaebawa sekaniyan sa reban.
Perebas siran sa mangga.
Pekaeredak so panido o koda.
Saeredeka ngka rekaniyan so pirak.
Miyarega so manok iyan.
Da maregas so ilaw.
Ino ako ngka di perekeden.
Somiyong ako rekaniyan na da ako niyan rekeden.
Miyakaremat sekaniyan a poon ko isa a inged.
Peremat so manga oniin.
Rimbaw niyan so manga onga o kayo.
Miyarembaw so gomogobat ko inged.
Minirembor so manga sapi iyan ko manga ped a sapi.
Mirerembor sekaniyan ko manga taw.
Malebod sekaniyan karembotan.
Karerembotan ako rekaniyan.
Rempasa ngka so manga tebo aken.
Miyaren so aoto ko kayo ko kilid a karsada.
Romerenda sekaniyan sa rareb o ped iyan.
Di aken perendanen so giyagaw sa kanggaring.
Da niyan raken pen rendana so kiyapangaromaa ko ko wata iyan a baebay sa di.
Miyarenggok so seda.
Da rengkaa o wata so langon a pekaebebayaan iyan a manga gita.
Perengkap so manga siyogo o Alahotaala ko pirekaerekaeban o doniya.
Mapiya so gobirnador na inirengked iyan so maistro.
Romingken magidida so pimbayong.
Miyareped on so manga roroni a sapak o kayo.
Repeden ka so inaol ko gepes ka .
Repeda ngka so manga tiniker.
Repeng ka niyan sa kaporo.
Mala a reres iyan sa masakit.
Merese so kinimbewataan kiran.
Resiken a adat so kapanoda.
Miyakaresik so tabay ka kiyaologan sa miyatay a riya.
Iniresok iyan so mata o ayam.
Di ken so miyaresok a nganin.
Madakel a reti ko lopa.
So reti a niyog na piyamola mi.
Pereti so pamomolan.
Giya onga ini na ribar.
Peribaren ako niyan o kapakay.
So rido ami na miniribar.
Kaeribon so wata sa kalasan.
Miyaribon si Bantogen.
So rido iran na pekokomen imanto.
So rido iran na poon pen ko manga ama iran.
Peringeng so lawasaig.
Rigra ka sa walay ngka.
Perigra kano ka paekaoma so dato.
Rinigra niyan a kapakandarpai ran.
Da a rigra a okit o gobirno a makapantag ko manga salakaw a nasiyon.
Rikima ngka i sowaan ka.
Perikimen iyan so kataero o maitro niyan.
Rinikisa o sondaro so manga karatas o lomalalakaw.
Merikit a bansa iran.
Minirikit sekaniyan kiran.
Da sa pikir iyan so riit ko makapantag ko pagari niyan.
Perilai ako ngka.
Rimbang iyan so karoma niyan.
Meririmbang siran moontod.
Miyaredot so tali ko rimber o poket iyan.
Perimberimber sekaniyan ko inged.
Perimboren iyan so manga taw a pepaemakineg ko mapiya a totol.
Karirimoketan sekaniyan nggalebek imanto.
Rimpas iyan so tebo.
So panggaw niyan na pirinarik a oray.
Marinaw so ig.
Maririnaw a ginawa niyan.
Perinarinawan aken sekaniyan.
Rinayag ko ranaw so kadar o dato.
Miyarintas so manga beto.
Marintek i kalakad sekaniyan.
Dii merinto lomalakaw so baoo.
Paekaringasa ko manga taw so pesegad a manga trak.
Miyaringgaw sekaniyan kagiya katokawan iyan a ipaetay niyan so sakit iyan.
Miniringgir a lima ko ko lima niyan.
Da niyan ringkara so manga korsi.
Di kaeringkat so manga beto.
Miyaringkat so masakit aken.
Riningkit iyan so manga karatas.
Maripes so kapesong iyan rekami.
Miyasogat kami o mabaeger a ripores.
Rinipores o ndo so manga poro o kayo.
Riraan ta so seda.
Riraa ngka so balagen.
Ririka ngka so manga roroni a kayo ko sagingan.
Ririki ngka so lama tano.
Paekariseran iyan sekaniyan ka an makabayad.
Paekatarima sa riski so taw a sarig ko Alahotaala.
Mariyag so inged iyan.
Sii ai riyawat ko pabrika a mirikano.
Sekaniyan i riyawatan ko kapiya i kanditar.
Mapiya so riyawatan ko aoto niyan.
Meriyoriyong so manga insik.
Periyowares sekaniyan ka pekaeriyowara.
Maregen a kipekibayaon aken ko robak.
Perobakan iyan so potaw.
Inirobak iyan raken so ator.
Oongowan iyan a robosan iyan.
Tanto a merorodaya so miyadowa.
Piyangni aken rekaniyan a makarodo ako ko dagangan a piyamasa ko.
Aya rogoden ta on na so dii ran kangginawai.
Paegrom so wata sa margas.
Romaraginding so madakel a taw.
Di aken den katawan i maperoromba iyan.
Romoromba so kayo ko tampar ko lawasaig.
Rombikit o ina so maito a wata iyan.
Penggarekeb so romen.
Miyamasa ko sa romen a kamais.
Mala so romeredak ko barokan iyan.
Began aken seka sa mala a pirak na asar a romoyod ka raken.
Ino romoyod so manga lokes ka a pangaromaan aken seka.
Amay ka romoyod ka ko agama mi na tarimaan ami seka.
Riyompir iyan so baebay.
Di ngka pakarompisi so manga isik a taw ngka.
Pepaekarorompisan iyan so siringan iyan.
So kataid iyan na maromtak a olan.
Pepaeronagen iyan so koda iyan a giyoray.
Roronain iyan sekaniyan.
Perondaon iyan i kapakangginawai ran ago so raga.
Miyarondaw so goraok iran.
Romorondem a doniya imanto.
Di niyan ipembelag so rontay niyan.
Di aken paekirontay reka a wata ini.
Inipatay niyan a kiyarontaya iran rekaniyan.
Rorongawan ako niyan ko pinto.
Madakel a ronggang ko lawas.
Malebod maronggang so malemek a kayo.
Pakaperonggonen iyan mangaroma so dowa magari.
Miyaronggon iyan siran.
Miyaronggos so manga pasbi.
Miyakaisa na so doniya na da a ropa niyan.
Miyakailay ako sa mbarambarang a manga ropa ko toladan.
Mapasang sekaniyan i karopa.
Miyaropet so koden.
Ropeta ngka so ator.
Piropi niyan so pagembaalan a manga panisig.
Di ngka peroraden so pinggan ko lamisaan.
Inirorad iyan so lapad ko lamisaan.
Peroranen iyan so manga sapi sii ko kapal.
Miyaroro so manga onga a poon ko kayo.
Pegeto so pamomolan ko rorog o lawasaig.
Miyarosaeng sekaniyan ko ontoda.
Pepaegerot sekaniyan sa pirak.
Miyarotab so dinis.
Romorowas so potri.
Meroyod siran sa agama.
Miyakowa ko so sa opak ko lopa iyan.
So sabagi ko taw na miyaling.
Giyai na sabagi ko inged.
Isaebak iyan so poron a botae.
Giya Bayabaw na sabaad ko Ranaw.
Gomiyakap ko sabang so mala a bowaya.
Da a taw a ba den kerarangiti sa da a sabap iyan.
Antonaa i sabap a ipekaerarangit ka raken.
So sabap aken sa tiyan na mimbeto.
Sasabar ka baonga.
Sabarang ai a pamomolan.
Miyasabay o mama so karoma niyan.
Maito bo a siyabay niyan ko lopa i ama iran.
Imanto na dii sekaniyan saebesaber.
Di ako ngka pegembaali a kasablawan ka.
Dii sekaniyan saeblaw.
Sabonggoya ngka so andang a towak ka sambian ta.
Pesaebot siran.
Sasaboyogen ako niyan a ranon.
Pisaedaran o sapi so otan ko lama.
Miyasoat ako ko sadar o korsi a pipendayan ka.
Siyadayan ako o aso.
Di ngka pepemakinega so dii niyan kasaedek.
Makasaesading so beger o dii melobed a manga mama.
Pisaegal iyan so manga karatas ko kowarto.
Sii so pipis aken ko sagala o sokian.
Minisagala kiran ko kapelalakaw iran so kiyapatay o ama iran.
Somiyagang sekaniyan ka an iyan mailay so bai.
Maregen a sagangen so panglo.
So segang ko manga ridoay na koda ko manga gagaan a koda.
Da rekaniyan sagat so kaperidoay.
Da makasagat ko kota so gobat iran.
So sagayadan o malong iyan na iperaot ko salasa.
Sageb ka ko giripo.
Sagepa ngka so begay aken reka.
Pisaegepa iyan piyapiya so ina iyan.
Kisager sekaniyan ko marata a sowasowai o manga onota iyan.
Minisager sekaniyan kiran a piyangalaboso.
Pisaeginton iyan mayad so otang iyan raken.
Miyasagipa iyan sekaniyan sii ko manga taw.
Saegisagit sa barek so piyamasa niyan a manga dinis.
Sagisiki ngka so bentong.
Saegit tano.
Ba den dii saegobaganday mampir so Rinayong.
Masagola sekaniyan.
Miyakakaekala so manga taw kagiya misegola sekaniyan.
Saimanto aya na mapipiya a ginawa ko.
Sasakaan sekaniyan.
Sakali ko sekaniyan pagilain na ba sekaniyan den miyada.
Sakali ko sekaniyan pagogogpan na gominek sekaniyan nggalebek.
Sakat ka ko lakongan.
Bigan ako niyan sa sakedot a timos.
Dii ran sekaniyan saekedoten.
Da aken masakem so bola.
Di aken kaesakem so onga o kayo.
Masasaket a manga kodalis so begas.
Saekaewiyan iyan sekaniyan mamasa ko manga pipiya a dinis.
Petepengan iyan somiken so kataero i ama iyan.
So sakit iyan na malokae.
Sakit a ginawa ko so siyowa a ka.
Pesaekit a olo niyan.
Sekaniyan na sakmag.
Sekaniyan na sakmag ago di matao kaela.
Minisorat iyan so matas a ngaran iyan ko sakotika.
Di ka sekoto ko maasiya niyan.
Sakotowa siran.
Saadi ako ngka ko kipantag ka ko tamok.
Pesaeal a tiyan iyan.
Marata so kasaar sa tonong ka kiyaram ai o tanto a agama.
Salabaya ngka so ilaw ngka.
Pesaelabain iyan ko manga pagari niyan so ilaw niyan.
Salamen aken so pagariya a ka a pagariya aken a lagid ka.
Giya goris ai na salangat a isa oto a goris.
Moontod siran ko salao.
Baego so salasa o walay niyan.
Pesaelasaan iyan so bentong.
Marenggay so salatan igira kapipita.
Salebo sekaniyan a mama ko kandagang.
Siyalebo ako niyan ko kiyabegay niyan sa ken.
Aden a salebo a lopa aken.
Giya tiniker ai na inisaled sa atar.
Somasaleg so pesedep a alongan ko manga gabon.
So salida kagai na mapiya.
Siyalikaet aken so manok.
Ipesaeliket o karabaw so tali niyan ko kayo.
Inedeket iyan so saliket ko olo niyan a pesekit.
Saeliob ta sa kaden.
Miyataero a so salimbot na paekanaraka.
Aya toma i ama iyan na so di kapanalimbot.
Salinen aken so adat aken.
Salinen aken so sorat ka.
Salina ngka a inisorat ka ini.
Malinaw i sowasowai so manga taw sii ko salinding.
Pekaesalinsalin so olaola niyan.
Misalingganat sekaniyan sa walay kagiya ko kapipita.
Pesaelipewan iyan so ped iyan.
Isaeliyo aken so saroar aken ko bangkala a ka.
Dii mbabanog sekaniyan sa saliyosambi.
Dii sekaniyan saeloba kiran.
Siyalod iyan so oran.
Somosolen ko malilikod o walay so salompok a manga mama.
Sama ko siran piyakatokaw.
So nditaren iyan na sama o rek aken.
Sama siran tomiyakedeg ko palaw ka pagilain iran so sandawa.
Saembaten o mala a seda so maroni a seda.
Miyasambat a mala a seda so mama.
Apiya so manga tonong ko manga ala a kayo na kaesambay a ranon ko manosiya.
Inampon so sambayang iyan.
Sii siran dii saembayang ko masgit.
Ino ka di pesaembayang.
Ba giyai i inibegay ngka a sambi o pirak aken.
Bigan aken sekaniyan sa aoto a sambi o dip iyan.
Bigan aken sekaniyan sa sambong.
Saembong sekaniyan kiran.
Ipaesamborak iyan so manga oniin sii ko pangomaan.
Di ka pagobay sa tingkalong anan ka samiten ka niyan.
Di ngka sekaniyan saemoka.
Pisaemok iyan so totorogen a wata.
Sampanga niyo siran a manga ridoay.
Inisampay sekaniyan sa walay.
Kabaya aken a masampen aken sekaniyan.
O ba aken sekaniyan bo kaesampen.
Samping ai a pinggan.
Paegilaya ngka ka masamping so koden.
Sampingan ko seka sa tangila.
Samping ai a omoy.
Sekaniyan na lagid o sampiri pekaededag.
Misasamray ko manga taw ko doniya so kapatay.
Aya sana iran na matay maoyag siran na di siran den pembelag.
Mala sekaniyan i sana ko Alahotaala.
Minisanaat ko manga taw so mala a taon ko inged.
Di sekaniyan mbegay sa sanang a ba pangalilang so karoma niyan.
Dii niyan saendagan si pagari niyan.
Miyasandal ami so katitimoan sa taw.
Somasandar sekaniyan montod.
Siyanday niyan so sinapang iyan ko tokod.
Siyandig o dato so mama a kiyambaebaan.
Di aken sendigen so minggolaola sa marata.
Sandiga ngka ko keleb so kelong.
Paratiyayaa ko ngka a da saning o parangay niyan.
Dii sanot sekaniyan sa walay a batiyokan.
Sansan a ngka so manga ribro ago so manga pelato sii ko kaon.
Pekaesansang o iroplano so ndo igira paganay melayog.
Sansara so taw sa inged ai.
Masasansara so taw sa inged ai ka da a galebek iran.
Da a inikasansara iyan.
Inisanseng iyan so lowati ko galebo.
Inisantik iyan so taw a kogit ko ina a kogit.
Pesaentriin iyan so lopa aken.
Misasanger rekaniyan so dii niyan kambelay.
Kikeb o koda a tindoro iyan ka kagiya inisanggar iyan ko ngari iyan.
Naino den o lalong so pagari niyan na siyanggen iyan sekaniyan.
Siyanggen ako niyan ko sowaan aken.
Piyata iyan so sanggoy.
Inisanggoy niyan so mapoti na mimbaloy a maitem.
Kabaya iyan a kasangian so ken iyan.
Siyangi iran so kamais.
Pesaengiranan iyan so miskin a mama.
Di ngka saengkaan so sinapang.
Di ako niyan saengkaan.
Di aken kabaya so pakaledled a sangkal o taw.
Di aken kaesangkay a lima so poro o parador.
Kiyasangkiranan sekaniyan.
So sondaro na maawid sa sangko.
Di aken kaesangko a lima so kolambo.
Somasangko so ig ko mala a lakongan a minipelit on.
Siyangkol iyan so bola.
Inisangkop iyan so anggan iyan.
Da sekaniyan mbaeyabaya ka inisango iyan ko manga lokes iyan.
Da a paekaokit ko sangoran o dato.
Sangoran iyan a meka.
Da ako saod sa ilaw.
Inisaolay niyan so tiniker ko saolaya.
Inisaolay niyan so papan ko polaos.
Kaebaya sekaniyan somapang ko alad.
Siyapari niyan so baegebageran iyan kiran.
Miyageba so sapasagi ko keleb.
Sapengi ngka so koden.
Da aken sekaniyan masaper.
Siyapilan iyan so lilin a kayo.
Siyapo niyan a olo niyan.
Ba ka matao somapo.
Miyamasa so baebay sa sapo a sapi.
Da a taotao niyan on na miyasapol iyan so bolong ko pali iyan.
Matao sekaniyan manapoti ko kasogal.
Piyamasa niyan so sapotol ko seda.
Imbegay aken reka a sapotol ai a dinis.
Pangesara ngka i masosowa.
Di kaepakay sa galebek ai so kapangesar.
Dii ran saeradan a akal i okit a miyogop iran ko madakel a taw.
Domadapo so papanok ko saranga o sapak.
Sekaniyan i saranga sa inged ai.
Pesaerangkodiyatan iyan sekaniyan.
Ipaeginsarat iyan ko manga taw so kataero iyan.
Sarati ako ngka sa kasaembayang.
Di ngka peserawa so pepengadi a wata.
Sekaniyan na masaraw ko kelasi ami.
Miyasarbak iyan mabeto so sembag o pakaisae.
Saesarba sa gana so manga taw ko torogan.
Di ngka saregi so kasasamok iran.
Saeregi ngka so apoy.
Kaebayaan iyan somareket so keteb ko soongan iyan.
Masasarempang aken so baebay.
Di aken sekaniyan kaerawan somarempang.
Magembaal sekaniyan sa sarensang a bentong.
Siyarensang iyan so bentong.
Giya ayam ai na da a sareng iyan.
So mama na di sareng.
Sereng so lomesed.
Sari sa malang a katey o gadong o otan.
Saribanglaw den o antonaa i petaeroon ka na katawan aken so sowaan aken.
Sari a bolawan ago pirak so sising.
Sari so baeger iran.
Sari siran.
So kadakelan ko seda sa lawasaig na an a sari iran.
So sariat a mapiya na rek o kadnan.
Misaeriat sekaniyan rekaniyan.
So poro o tadaran a pandi na pakadadapoan sa sarimanok.
Daa sarino aken ko maana o pitaero iyan.
Sarirong o totoroga sekaniyan ka pesigeng.
Sarisaa ngka so bakayawa.
Miyasarisa a tolan iyan.
Langon a sarog iyan na kamadirisan.
Di ka pesaerog sa marata.
Malebod masarsaeg so omoy.
Kaesarsaeg a lima ngka o dodoon ka ko galingan.
Sarsae sa katoa so go pen miyakataepi.
Da a sarseb aken o antonaa i masosowa iran.
Da aken kasarsebi so siyowa iran.
Kiyasarseban iyan so akal rekaniyan o manga taw.
Sasaa ngka a ator ai.
Miyasasa ko bakbak a lima niyan.
Dii siran saesar.
Pekabayaan ako niyan somasat.
Masasaw so garagarakan iyan.
Da a sasaed o inibegay ngka raken a pamomolan.
Sekaniyan bo i sasaed o dato sa inged ai.
Dii niyan saesepan so manga taw niyan.
Initambed iyan on so sasilang ko keleb.
Sasoson a iroplano so inedaan iran.
Sasoson ai a papanok.
So satro a pesowaan niyan raken na da aken tagoa sa ginawa ko.
Dii siran saewala.
Siyawan sekaniyan ka kagiya miyaneg iyan a paekaoma so manga Apon.
Pesaewansawanen sekaniyan.
So sising iyan na sawasa.
Sewi so manga taw sa manok igira penggiyaw.
Sawiti ngka so beger o wata a ka a mama.
Sayani ngka so dato.
Sayana a masosowa iyan.
Miyakowa sekaniyan a sayana.
Mantailoko so sayap o karo niyan.
Sayaw ka sa makadowa.
Miyakasaebek sekaniyan.
Saegit siran sa kala.
Miyakasaela sekaniyan ko pagariya iyan.
Miyakasaela sekaniyan ko ped iyan.
Mimbaal sekaniyan sa saelangata.
Pisaengansangan iran so gasto iran.
Misaengansangan siran sa kapaar.
Saeri kami.
Kiyaseban iyan so akal iran.
Da a seb iyan ko miyasowa o wata iyan.
Pesebang so alongan sa sebangan.
Miyakapoon so indaw ko sebangan.
Miyasebet o aso sa kalasan so saladeng.
Di sekaniyan kaebaya mobay ko baebay a sebo.
Someda sekaniyan sa sapi.
Di ka pelangoy ko madalem a ig ka iseda ka o bowaya.
So seda sa ig ago so seda sa ragat na mbida sa taam.
Aya seda iran na manok.
So alongan na somidep ko palaw.
Di ako paekasegaed.
Piyamolaan iyan sa niyog so pisekedan ko manga lopa iran.
Di aken kaeraw someko so lamberi.
Da aken maseko so wata.
Selaan iran so pirsidinti.
Peseleden o koda iyan so manga koda o siringan iyan.
Selemen iran so manga ridoay ran.
Pekeseleseleng so walay kagiya pepaegendo.
Miyasemang aken sekaniyan ko lalan.
Somemang ako ko walay niyo.
Simang ami so walay ran a baego imanto.
So pagigimo na semping.
Pananaggilai ngka o ba masemping so lapad a pinggan.
Ba ngka sempingi so kayo.
Petepengan iyan somena so wata iyan a mama.
Di ko paeratiyayaan so manga lokes a di iran senaan so manga wata iran.
Antonaa i senad o kataero iyan.
Miyasenar ami so lakongan sii ko kapekelot ami.
Miyasenar o pala so ator.
Kiyasendadan ako niyan a lima.
So dempas na somindad ko keleb.
Mapiya i sendad so kataero iyan.
Giyai sendadan o kokoman.
Lima bo gawii so sendod iyan.
Pesenokan sekaniyan a tiyan.
Miyasengat so ngari o reban.
Marata i sengaw so taw a di niyan pagonasan a ngipen niyan.
Kaedayaan ta milay so alisengaw ko lopa igira tanto a maranti so alongan.
Somingkeg so penganopen a palanggalanggam.
Di ngka sengkelen so madakel a tanto a ken ko ngari i ka.
Sengkelen ka ini ko rowang.
Pesengki so wata.
Mapiya i sengko so raga.
Sepaq ngka so ken ka piyapiya.
Dii sekaniyan sepal sa singgam.
Pembalayan aken sa sepaey so walay aken.
Piyaratiyaya ko so sepaey niyan raken.
Sipaeyan ako niyan sa di aken pamasaan so sapi.
Miyasepik so lakongan.
Dii serep sekaniyan sa ken.
So kaserok na ped ko kapangalintao.
Miyaserok so initinda ami a begas.
Saesaya pen mambo so manga lokes iran.
Miyasesaeg so walay kagiya kaotengan sa mala a kayo.
Miyasesaeg ko bakbak a lima niyan.
Sisaeg iyan a ngipen so mamaan.
Da aken sekaniyan maseseb ka kagiya so madakel a taw.
Pesibaran iyan so dii niyan taeroon.
Inisibay niyan so pirak a imbegay ko Imam.
Dii niyan siberan so karoma niyan.
Siberi ngka raken sekaniyan.
So sibo a sapi na pekaedeg.
Da a sibo o paras iyan.
Da sekaniyan makasid.
Tanan siran somisidar.
Ipesidar iyan so katao niyan.
Pamamanain so sigid sa didalem o bangkala iyan.
Pembaeyad sekaniyan sa sigoro.
Ba reka sigoro a sekaniyan i tomiyaban ko kiyambotowa.
Kaebabayaan a wata so sikag ka mapiya a gita.
Paegembaal so mama sa sikar.
Sikata ngka so dinis.
Sikat ako niyan nggalebek.
Pekaesikenan so mala a gawii.
Masiken magatos a arga o koda.
Sii ko kapekasiken ami kiran na miyalekeb so awang ami.
Sikenan ta siran.
Sinikep aken so seda.
Tinimbak iyan so sikep.
Sikrita sekaniyan.
So siksa ko gira na miyaipos.
Sii ko kapaekaoma ngka na miyalagoy sekaniyan.
Sii ko dii ngka kataero na aya ko kiyapakaoma.
Sii ka den Solotan ko torogan.
Tanto a malebod somila so obat.
Pekaesilang den so baebay.
Sinilayan iran so lakongan.
Sominilay sekaniyan sa kawanan.
Dii niyan simaan so manga wata iyan.
Miyasowa iyan so simalaw a dar iyan a sowaan iyan.
Simbaan tano sekaniyan.
Si Mabaning i simban sa Gadongan.
Da a simbog o bolawan iyan.
Di ngka simbogi sa ig so gatas.
Ba sekaniyan den pesimeg.
Ipekaelek sekaniyan sabap ko simeng iyan.
Da a simoket o ginawa niyan.
So mama na da a simoy o siwa iyan.
Kiyasimpakan so karsada.
Miyakasimpal so ogiyab ago so baris.
Miyasimpok aken so barokan iyan.
Sinanaden iyan sekaniyan ko wata iyan a baebay.
Pesinang so alongan.
Mimbaal sekaniyan sa pandi a sinaopaka so biro ago so mariga.
Pesindag sekaniyan ko korsi iyan.
Mimbaal sekaniyan sa sindol.
Miyasindol aken so ai niyan.
Isisinirigan iyan sekaniyan.
Siniyar i kapangendao sekaniyan.
Apay so sino niyan na man iyan a di sinon.
Na ba ko sintaka so sondang aken.
Dii niyan sintasintaken so sondang iyan.
Sinintak o sapi so isa a sapi.
Miyakowa niyan so sinta iyan.
Dii niyan sekaniyan isinta.
Di ngka pesingawa so wata a ka.
Mimbaal sekaniyan sa sipa.
Ba sipa so koda.
So Meranaw a ina na pepaekaken iyan sa sipa so wata iyan.
Pekaesipegan so powasa.
Miyakasiper sekaniyan sa manga pipiya a nganin.
Likaan aken so kaban na miyailay aken a aden a sipil iyan.
Sisipilan a manga seda so boo.
Miyasipon iyan so manga anggan o manga taw.
Somisirad sekaniyan malalagoy.
Somisirag so kayo ko isa a kayo.
Sinira ako niyan ko kakowa sa pirak ko bangko.
Angarang ka miyasirap aken sekaniyan.
Sinirap aken sekaniyan.
Lepeta ngka so laget ko sirar.
Da niyan misirayat so pikir iyan.
Inisirayat iyan so kiyatimoan sa pikir iyan.
Da aken masirib i antangan iyan.
Kagiya mailay niyan so sondaro na sominirik sekaniyan ko aden a manga otan on.
Dii siripen o sirip so salaan a taw.
Sisidi ngka sa otan so libet o pamomolan.
Pesisiin iyan so lodas a kayo.
Miyasisi so isa ka sako a margas kagiya maolog.
Sisii sekaniyan.
Sisiman iyan so kayo.
Sisoken iyan a mata ngka o mabalak ka niyan.
Siyapa ngka so ari ngka.
Inisiyar iyan a pikir iyan.
Minisiyar a bias iyan ka sabap ko kiyabota on a tamaing.
Inisiyar iyan so goling.
Siniyasiya niyan so pirak i ama iyan.
Ba sekaniyan den dii siyasiya.
Kiyasobagan sa tig sa torogan so kapepaengaroma niyan.
Sobeng sekaniyan.
Tomo so kapatay a di so kasobol.
Giya bolawan ai na da a sobong iyan.
Sobong a kagaonan so dii ran kangginawai.
Misod so baebay.
Dii ako niyan sodiin.
Aya niyan siyoga so galebek aken.
Antonaa i soga o dinis.
Miyasogat sekaniyan.
Pesogin iyan so ngipen iyan.
Inisogok o seda so taeod o banowit.
Marata so kasogoka ko kitab.
Disomala a manggolaola so sogo o dato.
Aden a sokad o baebay.
Da a linidasan iyan ko sokar.
Sokara ngka so biyonaw a tapong.
Da a soked o gagaw niyan raken.
Aden a sokob o patotoges sa aroan.
Inisokob iyan tomepeng so sokoba.
Pesokodan iyan raken so saroar.
Sosokoden iyan so kikowain iyan sa monempaat ko madakel a taw.
Dii niyan sokodan so makina.
Sokoda ngka so lopa.
Matas so soko iyan sa onga pamomolan.
Ngenaan iyan a masoko iyan so langit.
Sokoon ta so kapembitiyara tano.
Masosokor so kawiyagan iyan.
Miyatepol so sokot o gelat.
Pepaenokot so amo.
Soaten tano sekaniyan.
So saitan na di sook ko kaom o Alahotaala.
Solaan sekaniyan o baebo iyan.
Mapiya a pembantayan so sola iran.
Pimbaalan iyan a rinti so solaw.
Da ako solaw ko ilaw ami kagiya ko kapipita.
Ino a da ngka solawi so manga pagari ngka.
So baebay na soled ko rowang.
Solen ka sii sa kaon ai.
Sosolna tano.
Soloken iyan so manga sondaro niyan.
Soloka ngka ko manga wata a ka so manga gitagita.
Kasosomayodan sekaniyan.
Sombagen ka niyan.
Miyasombing sekaniyan ko rek iyan bo a badi.
Liyoto iyan ko kasombo so seda.
Somisiyap sekaniyan ko taw.
Pakasompata ngka so manga tali.
Sompaten ka a ngkai a karatas ko isa a karatas.
Piyakasompat so manga kowarto.
Sompatan iyan so totol iyan.
Sompatan iyan so tobo sa lagid iyan a tobo.
Sekaniyan na taw a sonat.
Sondawa ngka i kapasang iyan.
Da aken siran pen masondaw.
Sondi so manga mata niyan.
Di niyan kabaya o ba sondiyara so kapepengaroma niyan.
Misonor sekaniyan ko adapan ko manga taw.
Sontoken ka niyan sa biaes.
Song ka roo.
Song ka sii.
Miyasongab a kobal iyan.
Miyasonged sekaniyan piyapiya.
Giyai na miyasonget.
Pesonggiringan ako niyan.
Kiyasonggodan iyan so karoma niyan a inendaan iyan.
Inisonggod iyan sa kalaan sa walay so masela a lamisaan.
Pesongiten iyan so di pekarag.
Songkad so talompa ami.
Songkaden iyan so galebek iyan.
Dii makasongkang so manga pamikiran iyan.
Miyawid so mama sa songkod.
Dii ako niyan songkoran.
Sekaniyan i misongkor ko mama.
Pesopaken o manga taw so pangolo iran.
Pekaen siran sa manga sopas.
Miyakasopeg siran den ko palaw.
Sedowa so sopet a taw.
Kabaya iyan a masopo ako.
Sopon ka ko dii ami kambitiyarai.
Di ka sorad ko kapelalakaw ngka.
Sorangi ngka raken a pirak aken ai.
Di aken seka sorangen.
Sorawa ngka sekaniyan.
Sorawan ko seka ko kapamanik.
Misoray a mama ini.
Marata so kasoriman.
Pesorimanen ako niyan.
Soro ka ko sapo sa maito.
Sorondayong sekaniyan somong ko pagidaan iyan.
Pesorong so manga sondaro.
Di niyan kisorong so manteri iyan.
Soronga ngka so peso.
Manga papan so sorong o walay ran.
O bangka di tomana so pisorotan ta.
Di ako kaesorot reka.
Sosorot siran.
Soroyan sekaniyan.
Malebod masakit so taw a sii ko sosiyo a kaden.
So manga lima ko na sosiyo.
Siyosol iyan so koden.
Piyakasosola iyan so dowa wanay a manga bentong.
Sosona ngka so goris a inembaalan aken.
Aya siyoson iyan na so siyowa aken.
Minisosong sekaniyan ko ator ko karsada.
Sososekan ka.
So ig ko bowalan na soti.
Sotin iyan so ginawa niyan.
Miyasotiya sekaniyan.
Kaesotiya so marata i olaola.
Di ngka sowaa so pesowaan aken.
Sowaa ngka so toma ko reka.
Sowaa ko ngka.
Sowasowaten tano so solotan tano.
So soway ran na saesakesian o dato.
Misoway so kaeromai.
Sekaniyan na di paengeped ko kapanowitik.
Tatabaden sekaniyan ka paekelek ko manga ridoay niyan.
Miyakataban sekaniyan kagai.
Mala sekaniyan i tabang ko manga taw.
Paekatabang sekaniyan o kebaya.
Magarang so tabas o Meranaw.
Tabasa ngka so dinis.
So manok a dii makisaekob na tomiyabed.
Tatabekeren a lagam iyan kagiya dii taero.
Marata ka i tabiat.
Tabla siran peman.
Mabelang ai a tabla.
Kiyatabowan so inibegay ngka raken a pirak.
Sekaniyan na tomatabon sa rantang.
Paegaadatan sekaniyan ko tadas o Marantaw.
Di ngka rekaniyan pakapetedaya so sakit iyan.
Kiyatademan iyan so pagariya iyan.
Piyakatades iyan raken so tabang iyan raken.
Itadin aken reka pasi so dinis.
Tadiyam sekaniyan ko kapelobed.
Miyatagatagak sekaniyan kagiya koya siran ago so pagari niyan.
Miyapotol so taga o pagalongan.
Initagaled iyan so gorok sa kilid o mama.
Petaeganesen iyan so manga perperan iyan sii ko boniga niyan.
Petaegantangen iyan sa olo so ridoay niyan.
Tomatagantang a mama ini.
Da a kipantag o tagapi.
Ganek ka tomagaw.
Tagaya ngka so saket o pemamisen.
Pakatagbela ngka on so kadebak.
Tiyagedan sekaniyan a sakit.
Miyakaneg ako sa tagetes sa da pen kaotaeng a walay.
Minitagogay so miyaropet a pagalongan.
Da a tago o sako.
Tagoi ngka so koden sa maregas.
Tagoa ngka raken so pirak aken.
Tiyago iyan mbaeger so pirak.
Tomiyakas sekaniyan taero.
Dii sekaniyan taekbir.
Paegilain iyan sa takbir o antonaa i maana o linog.
Ontol so takdir iyan.
Petaekesen iran so lopa a ka.
Mitatakes so mama ko polaos.
Lagid o kaolit a baeboy so taklit a mama.
Pakataknaan ta imanto so kiyaopakatan rekita.
Taetakna a doniya.
Mitaekna sekaniyan.
Minitaknel iyan so madakel a taw ko kapesemok iran.
Itataknel iyan so manga wata iyan.
Daa paekataknel rekaniyan.
Pekitakotap so bok iyan sa beneng iyan.
Di taad so lalong a taw ko mapiya a nganin.
Taeakir den a mama ini.
Da niyan mitoman so taalik ami.
Initaealik aken siran a lima gawii na makaoma ko.
Taaliken ta ini sa sapolo gawii.
Langon a manga taat iyan na aya ko kiyaonotan.
Da a taat aken a marata rekaniyan.
Taayon sekaniyan ko manga lokes iyan.
Penayaw siran sa kataeidi kiran na go siran bo lalakaw.
Da taid so ndo.
Tetaid imanto so ranaw.
Tetaidan so lalakaw ami.
Miyakatailis so manga Apon kagiya makaoma so armi o Mirikano.
Miyalek sekaniyan kagiya maneg iyan so oni o tao.
Matao sekaniyan nggoniat.
Tomiyaol sekaniyan.
Inowitan ako niyan sa taong o gelat a pakipembaalan iyan.
Petaeongen iyan so lipaw.
Petaeongen iyan so kayo.
Taelaban ako rekaniyan.
Ba ka taelaban ko dato.
Tatalabanan sekaniyan o manga taw.
Tomiyalaban rekaniyan so bai.
Petaelabok siran.
Pitaelagadan ako niyan sa pangenengken.
Kembo sekaniyan taw na aya galebek iyan na kataelagad.
Sii poon ko Mosa so kabegay sa sorat a talak.
Talakin ka den ki bapa a ka ka o ba ka madaedeg sangkai a inged.
Da makatalakin sekaniyan kiran.
So od a oniin na miyatalantang ko tentang.
Minitalang so tolang.
Talangen ka so kodal.
Aya pakaradiyaan iran na talang.
Tatalanganan ako niyan.
Dii ka niyan taelanganan ko sombakan o karsada.
Pekitalangeb so pinto oman kalekaan.
Ipekaegowad iyan so talangiyogen a baebay.
Minitalas so alad aken.
Telawid sekaniyan kiran.
Taetalayang sekaniyan.
Taetalayang sekaniyan ko ig.
Taelenda ka den sa tig.
Siran na manga talentak o ladan ko.
Mapiya so kapakataetalentaka o manga matanog.
Taelibegi ngka sekaniyan.
Moontod sekaniyan ko talikodan aken.
Talikod ka raken.
So talikodan aken na an a palaw ron.
Tiyalikodan iyan si ina iyan.
Dii siran taetali.
Talingo siran.
Taelotalo a makaonot ako reka.
Sikit iyan on so talowad o pamomolan.
Taeltaegan iyan so aso niyan.
Tiyamakan iyan so ridoay niyan.
So baebay na kiyatamakan.
So taman a kaeraw niyan na riyaot.
Giyai taman a inged ami ron.
Di ako penggalebek taman sa di niyan raken taeroon.
Da a tamat o kaoyagoyag iyan.
Miyageba so tambak o kota.
Tambaken ka so lopa.
Tambeden ka so sapi ko kereg.
Peketambetambeg so manga walay kagiya dii melinog.
Dii taetambetamber so manga tekaew.
Malano so tambiling iyan.
Tambilingi ako ngka.
Inetog iyan a salay so tambiling a doriyan.
Ipetambing iyan a manga lima niyan sa manga ai niyan kagiya pelangoy sa ig.
Tambir so manga lopa ami.
Tambir o ilaw so benday.
Di ka taembolalangi.
Tiyambolalangan so baebay.
Tiyambonan iyan sa petaed so marsik.
Miyaropet so tamboso o dip aken.
Di sekaniyan mapiya ka kagiya sekaniyan na tamendeg.
Sekaniyan na tamendeg ko manga salakaw a taw.
Da ako rekaniyan paratiyaya ka kagiya sekaniyan na matag tambiling i bok.
Malano so tampad iyan.
Tampadi ngka so manga obarobar.
Minitampir so inged iyan ko salakaw a inged.
Taempir sekaniyan sii ko manga lolot iyan.
Initampiris iyan so inibegay aken rekaniyan.
Tampowa ngka siran.
Tatampongen iyan so manga awid iyan.
Ikaegowad iyan so tanalipaew a taw.
So tanaman o paras iyan na pekaebebayaan aken.
Mapiya sekaniyan i tanaman.
Maganot rekaniyan so tanan a rek iyan.
Mitaenan sekaniyan ko karoma niyan.
Sekaniyan i tanan iyan sa ranaw.
Sii sekaniyan miyaling ko tanaw a kaden.
Penggimpisen so tebo sii ko tandasa.
Tandega ngka i kadakel a kayo a mipembaelay ko walay.
Tatandingen iyan so kelong iyan.
Mininayon sekaniyan ko tandiyong o legawan a inggiraw ko Bembaran.
Di siran paekatandoray reka.
Taendorain iyan siran.
Tiyaneb ako ko lalan.
Tanendod sekaniyan i pikir.
Kiyatanodan iyan so toma rekaniyan.
Madakel a manga iskowila a manga tanoson sii ko iksamin.
Tanotanora ngka so walay ngka a pekaegeba.
Tanotanora ngka so manga ribro aken sa sampayan anan.
Di dapat i ba niyan mitantal so tamok o ama iyan.
Mawatan pen so datem na miyatantaw niyan.
Tantawa ko ngka.
Petaentaon iyan so manga baebay a dii piil lomalakaw.
Tanto sekaniyan a maporo.
Ba tanto so pitaero o ka.
Tantotanto sekaniyan a mapiya a mama.
So pitaero iyan na tantotanto.
Tanga ini a taw.
Sekaniyan na tangandag ka kagiya pipiraken.
Tiyangaw niyan so litag iyan.
Tangeben ka on so bintana.
Taengkai ngka so wata a ka.
Di sekaniyan makatatangka.
Da a tangka iyan.
Mataengka so kadali iyan ko manga lolot iyan.
Tangkaan so pirak a pakipenggasto ngka raken.
Tagoa ngka ko tangkal so koda.
Initangkap iyan sekaniyan.
Aden a tangkay o kara.
Da ko pen matangked o ba aken seka ndawata ko galebek.
Tiyangkis iyan so sokaer aken rekaniyan.
So dowa ka taw a manga mama na dii taengkis.
Di ako matao tomangkis sa sontok.
Giyai na tangkolo a binaning.
Sii sekaniyan babaling ko kaden a kataetangkopan o manga palaw.
Sekaniyan na tanglet.
Tanglid so abogado ka keklid iyan so benar sa kabokeg.
Aden a tapas iyan.
Di ngka siran taepasa.
Tomiyapelek sekaniyan sogal.
Tapida ngka siran ko isa a kaden.
Miyatapid siran.
Mariga so tapi o bangkala iyan.
Initapi aken so begay ngka raken.
Minitapi ko sorat iyan so rek aken.
Miyakatapi siran.
Tapiin ka so maito a begay aken reka.
Ipaetepok iyan so gomaan iyan.
Tapos ka raken.
Sekaniyan na taraboko a mama.
Mitaera sekaniyan ko napampangan a palaw.
So kiyataraa niyan raken a mata na miyalagoy sekaniyan.
Kiyataraman aken so sii sa pikir iyan.
Mitaerantaram so tamok iyan.
So siyowa iyan na tarangga.
Di sekaniyan tarangga ka daan a pepemikir.
Tiyarapas iyan so inged.
Di mapiya o ba tarapasa so lopa o taw.
Miyatarasaw sekaniyan.
Oman gawii ko olanolan a Ramalan na dii sekaniyan taerawi.
Da ako taereg lomalakaw.
Mitatereg so galebek ko karsada ka kagiya marani so kambotowa.
Tareg ka.
Taerikodan iyan a inged ai.
Sii ko taerikodan iyan so karoma niyan.
Tiyarimadan iyan so bentong.
Kiyatarimadan so poro o raros.
Tarimaa ngka ini a begay aken reka.
Tiyarima aken so kataero o Diyondiyongan ko.
Giya tarintang aya na tarintang aken.
Miyataripas a ai niyan.
Miyakasogok sekaniyan sa tarnao.
Taeroban ako kiran oto a song roo sa ig.
Mapaparatiyaya sekaniyan a mapiya so kaetarompir.
Minitaralo so pakatarorog iyan.
So itagon na tomiyarorok.
So manga Apon na piyakatarorok iran so inged ami.
Di aken itaeros so galebek aken.
Da kami makataros ko inged.
Tarosan so lalakaw aken.
Tarotaro iyan den ka kagiya di rekaniyan magopakat so manga taw niyan.
Tomiyaroy rekaniyan so kasalaan a miya sogok o ari niyan.
Di taeroy so lalag ka ko pesowaan.
Petaersik so mayaw a lana.
Tomiyarsik so gelat a poon ko soongan iyan.
Mabager so tartek o walay.
Pekaetatak so manga raon o kayo.
Kabaya aken a tatap ka sii rekami.
Tatap sekaniyan pekaeori.
So bantogan iyan na tomiyatas sa dayon sa dayon.
Tiyatas iyan so nditaren.
Tetaeben o karabaw so otan.
Petetaeben o manga riya so ilaw sii ko reban.
Pepaenataeden iyan so seda ko tataeda.
Tataeda ini a baebay.
Miyatataeg so malong aken na kiyalekasan ako.
Tiyataeg ami so manga raon a kayo.
Maregen imanto pelolobaan so tatong.
Inisapar o Alahotaala so kataewap.
Taewap siran ko barakat a palaw.
Tomiyawap siran ko koba o Mokamad.
Taewarang sekaniyan sa inged ai.
Moontod so amo ko taway a sapak.
Di ngka taeyaken ko rowang so manga karatas.
Petaeyapesen iyan so otan.
Tiyayapes iyan on so olo o garoda.
Di niyan raken pekitayongan so makina.
Tayongi ngka so tangila ngka.
Tiyayongan iyan so bangkala aken.
Tiyayongan iyan so seda.
So tayonga o martiliyo na potaw.
Marata so taebek.
Inetaebek iyan so ragom ko laebag.
Initaebek kiran o mama so sinapang iyan.
Amay ka mapita na taegek siran ka kagiya ontol ko bitoon.
Mitaegoma so bantogan iyan ka mapasang sekaniyan a abogado.
Taekai ngka nan langon.
Penayaw siran sa kataeidi kiran na go siran bo lalakaw.
Tetaeidan so lalakaw ami.
Da taeid so ndo.
So nditaren na initaelagad iyan ko wata iyan a baebay.
Taelimbagak ka sii.
Tapegen ka mawid so bangkala aken.
Piyakataepeg iyan so langon a manga pirak iyan.
Pakataepega niyo so manga gasto niyo.
Piyakataepeg ami so manga pirak ami.
Mitaetabanga siran.
Taetaid imanto.
Da a tekaw niyan ka taetana sekaniyan.
Taetana sekaniyan o antonaa i kaeporonan ko galebek.
Taetangked sekaniyan ko kataero iyan.
Taetangked a kepakay so inangin iyan.
Dii taewakal sekaniyan lomalakaw ka mala den sekaniyan.
Initaewap ako niyan.
Pegeteb so begel.
Miteb sekaniyan.
Tebaa ngka so saging.
Tomitindeg so wata ko tebaan o ragat.
Miyamasa sekaniyan sa tebal.
Tibal iyan a olo o karoma niyan.
Petebaren iran so maporo a lopa.
Da pen sekaniyan makatebas ko ilaw niyan.
Makatetebaw sekaniyan ko manga taw.
Kiyatebian so lambingan o pinggan.
Petebogen o manga tamaing so obarobar.
Makatetedol so kayo.
Piyakatedol iyan so lalag iyan ko paekatalingoma.
Miyakatedol sekaniyan a poon ko sapadan.
Sekaniyan na tedola.
Lagid sekaniyan bo o matag tedola a taw.
So malong na tegeb a binaning.
Tegeb so dip.
Initego niyan a paekedaag sekaniyan.
So mawasa a dinis na pegetaek.
Di sekaniyan ken sa teka.
Da tekig so potaw.
Petekik so mala a papanok.
So mailaw a kayo na o agaga na tomeko.
Tembala ngka sekaniyan sa mata.
Petembalen iyan so karabaw sa olo.
Katawan iyan so katembanga ko taw.
So baebay na da niyan temboon so mama.
Inebot sekaniyan a tembowan.
Miyalek sekaniyan meda ko iroplano ka kagiya so iroplano na tembowan den.
O mabinasa so kapal na petembowan ko ragat.
Piyakitemegan iyan ko manga sondaro so opisina.
Temeken iyan so manga nditaren.
Timek iyan so ig o pega.
Miyatemo siran ko katidawa.
Miyatay so manga gobat sii ko temowan.
Madalem so kiyatemowan o matabang a ig ago so ragat.
Initempo iyan raken so kapamanekaew
Marata a tanto so katempoi ko da a sala iyan.
Petenang so rogo sa paras iyan.
Mitetenay ako sii den.
Tinay niyan so koden.
So tendek na iya pegawid ko kokolem o sakit.
Miyatendo iyan so taw a miyanekaew ko pirak.
Miyakaneg sekaniyan sa teng.
Teng den so koda a pepelalagoy.
Ba sekaniyan den makatetengab.
Miyakatengab ako kagiya mailay aken so manga bolawan iyan.
Tengkalen iyan so keleb o walay niyan.
Da sekaniyan makaraw tomengkalas.
Da sekaniyan tepad ko bapor.
Di ako paekatepak ka masakit so ai aken.
Petepeden o talasogoay so manga itagon.
Tepeden iran so manga tokod o titay.
Tepela ngka so wata.
Mateteper a taw so torogan.
Petepesen o wata so gatas.
Pepaeniningagag so parangan ko tepik a lawasaig.
Gomaganat so mama ko tepikaig.
Tomipok so itagon.
Aya pitaero iyan na so terang sa atay niyan.
Inowit iyan ko padian so teras a miyakowa niyan ka pepaesaan iyan.
Pekiteras so kilat.
So ig na peteros.
Peteros so lita o kayo.
So awang na tetegeben.
So padian na tetegeben a manga pangenengken.
Tetegeben a manga onga so mangga.
Tetegeben a manga papanok so kayo.
Peteteren sekaniyan ka pepaenenggaon.
Makatitibabang sekaniyan ko goro niyan.
Tibalay ka sa kakadenan iyo.
Tibengen ka raken so bangkala aken.
Miyatibowa so mama ko lalan.
Pagiketiyar ka a di ngka matidaw a lima ngka.
Petidaon iyan so watang.
Giyai na timos a tigas.
Anda sekaniyan miyakatikagang.
Tikagang ka den.
Tominiko so pora ko.
Teteken so miyatiod a taw.
Miyapiya so tior iyan.
Maregen a kapepaekalalakaw niyan ka kagiya sekaniyan na tior.
Sekaniyan na taw a da makatepeng sa tila.
Pitilad iyan so saladeng.
Dii niyan tiladen so agaw ko mala a kayo.
So aroan na miyatileb iyan.
So tileba na mabaeger.
Paparatiyayaan iyan a kaetilik iyan so oran.
Tinilokan iyan so manga pagari ago baebay niyan ko miniganat kiran a tamok.
Tinimad iyan so wata iyan.
Petimaan ka niyan.
So timbang iyan na pito polo ago lima ka kilo.
Piyakatimbang iyan so manga ribro ko manga waga niyan.
Da a miyailay aken a timbang iyan a mama.
Timoa ngka so manga wata.
Miyakatimol sekaniyan.
An a timor ko palaw.
Timpad a ngka on so raon o saging.
Tinimpad iyan on so sapak o kayo.
Timpang so karabaw niyan.
Miyatimpaw ron a olo niyan.
Mimbaewata so karoma niyan ko soled o timpo niyan.
Sekaniyan na timpo a taw.
Da niyan matimpos masad so galebek.
Da niyan matimpos so powasa.
So pagariya aken na Tina.
Madakel a pitibarangan a tina.
Giyanatan iyan den a tindegan sa Pinantaw.
Matindo sekaniyan.
Petiniyasan iyan so pagariya iyan a somong rekaniyan.
Tingaga ngka so palaw.
Tiningapos iyan marek so wata a inikadali iyan.
Mitinggi siran sa anggan.
Tininggil iyan so dilana.
Magaan den matingkas so kalilang iran.
Tingki siran sa gees ko inged.
Tinipasan iyan so watang ko lalan.
So toladan na matitipas.
Kiyatipaedan iyan so otang iyan.
Kagiya katekawan sekaniyan na tominipo sekaniyan sa lopa.
Tirai ngka sekaniyan sa paras.
Tirai ngka den so galebek ka.
Dii siran tira tira.
So ig na pekaetirak o tanto a maranti a alongan.
Miyatirak so ig ko lawasaig.
Kiyatirasan sekaniyan o pagariya iyan.
Kiyatirasan a rareb iyan.
Pelogitipen iyan so titib o baong.
Tinitig o magalebeken sa lopa so waka.
Tinitig iyan on a sondang so tangila o bisaya.
Miyapotol so titing o badi.
Domikae kami ko titing o palaw.
Inititir iyan so bola.
Aden a titir o raon.
Mimbaal sekaniyan sa titir a tirikan.
Giyai i titir a dinis ai.
Titowa ngka so aso.
Giyai i tito a pirak sa Pilimpinas.
So lalan na matito.
Sekaniyan na tominito ko kokoman.
Sekaniyan na tito so kiyabaeyad iyan.
An a tiwalaya a pato niyan.
Tiyagari ako ngka sa pirak.
Ba ka da makatiyagar sa makan o madakel a taw.
Tanto a mapiya a kiyatiyakapi niyan rekami sa pangenengken.
So tiyapayan na begas a tiyagoan sa tapay na piyakambaloy.
Ititiyardi iyan a ginawa niyan.
Tiniyawan sekaniyan ko manga sondaro.
Pitobangan iran sekaniyan.
Miyakatobay so sokoba iyan sa pito ragon.
Igira kowan na marata so katobosa ko taw.
Tobosa ngka so dii ko nggalebeken.
Miyabalak iyan so kiyatodas iyan.
Miyakatodas sekaniyan ko kanggita iran.
Mala so todo.
Mitodo den a karabaw ai.
Todo so sapi iyan.
Tiyodo niyan megay ko imam so pirak iyan.
So todong iyan na mapiya i paras.
Togako sekaniyan.
Petoga so rogo a poon ko pali iyan.
Mimbaal sekaniyan sa togar a ikowa ko sapi.
Kiyatogawan iyan so pageemaan ami.
Da aken katogawi i kiyapakaoma niyan.
So manga taw na dii siran toges sa kasili.
So kaeromai na totogowa.
Galang so togor o tagoban iyan.
Totogoran a ngari o aso ka an di paekakekeb.
Tokaban iyan so koba.
Piyotol iyan so tokaw o saging.
Da aken katokawi a paekaoma sekaniyan.
Tokawi ngka so saging.
Tokawi ngka so makina o dip.
Katotokawan aken so kasasangka iyan.
Tomiyokae so gani niyan.
Minitokel ko manga taw so dosa.
Miyapotol so toker o tirikan.
Pitokid aken so oman i isa rekano.
Si Madilan i miyakatoon sa Pilimpinas.
Ino toon a maregas ai a paekikan ko madakel a taw.
So toor na bolong sa lepo.
Miyakatoor so manga tolan a miyapotol.
Igira mala a dagoros o lawasaig na giyoto i toos a mabaebaw.
Initolad iyan so kayo.
Initolad aken rekaniyan so inged.
Miyatolag sekaniyan somong ko manga taw.
Aden a tolak iyan.
Itolak aken sekaniyan.
Pakatolaka ngka den so kapal ko kalodan.
Miyatolak sekaniyan a magarang a gomaan.
Madakel a seda a tolanen.
So koda na tolanen.
Totoliken ai a taw.
Miyakailay sekaniyan sa tihaya kagiya itapes iyan so tolikram.
Minitolod den a gawii kagiya makabaling sekaniyan.
Toloken aken rekaniyan so bayad o miyabinasa niyan ko aoto aken.
Tomotolong sekaniyan.
Apiya so manga lokes iyan na da rekaniyan makabegay sa toma.
An a ipetoma ko reka.
Initoman iyan so minitaekabor iyan.
Toman so kataero iyan.
Tometekog so kawat.
Tomo sekaniyan a di so ped iyan.
Tomoon iyan si ama iyan a di si bapa iyan.
Tonay so kapekowaa niyan ko kasosolotani.
Aya kalilid a kabayad iyan na tonay.
Totondaan iyan so maila a karabaw.
Pitonda iyan so lokes iyan a mama sa kiyabinasa niyan.
Petondaan o baego a raga so bota a mama.
Da a tondas o mapiya a totol a makapantag rekaniyan.
Da a tondas iyan a mapiya.
Kaetondonan a kagaan o koda malalagoy igira pepaemadasan o kokoda.
Tontotan iyan sekaniyan ko samaya iyan rekaniyan.
Ba ini tonganay a pirak.
Tonggoi ngka raken a mata so dagangan aken.
Tiyonggos iyan so tali.
Miyatongkap so manga lima o barahala.
Aawidan o mama so tongkas.
Tiyongkas iyan so pakasosompaten a manga tobo.
Miyatongkas so sooran a leb iyan.
Giya pamomolan ai na tongkay a tebo.
So romiro a dowa na tongkeg.
Matotongkeg so manga taw ka kagiya da a ped a nakoda iran a kaetepasan iran.
Da aken tongkili so totol iyan.
Di niyan kabaya o ba tongkiri so basa niyan.
Tongkopen iyan so pakatatayaan iyan a wata iyan a baebay sii ko lamin.
Pagadatan o taw so manga lokes iyan ka an di kaetopong.
Tiyoposan iyan so pagariya iyan ko rek iran a kompaniya.
Pepaegetot sekaniyan ka masakit so tiyan iyan.
An a totob o badas iyan a bolawan.
Totodi ngka so palitaan.
So totod na inowit o manga Ispaniyol sa Ranaw.
Di ka pagobay ko baos ka totoden ka niyan.
Petotoden o aso so saladeng.
Petotogen iyan so pintoan.
Da ako makapaemasa sa manga totok.
Di ka soled o di ngka matotok so pinto iran.
So pitaero aken reka na totoo.
So wata iyan na totoo a liyamin.
Totona ngka so tali a poon ko atep o walay.
Inowit iran so toton iran ko masgit.
So totonen o poket na mapened.
Aya akal iyan na totongen yan so kaden o ridoay ami.
So kapan iyan na tototopan.
Totori ngka so panga.
Towanga ini sa manga sandiyata.
Di niyan kabaya o ba makatowas so kalendowan ko liyo o walay.
Minitowas so karang ko ig.
Petoyok sa karosa so karabaw.
Petoyoken iyan so tali.
Tiyoyok ami so manga per ami.
Aya toyo a mama ini na kapamanekaew.
Antonaa i toyo ka.
So masgit na wakap o kadip.
Aya kiyapakaoma ko na wakto den a melalakaw sekaniyan.
Da a wakto a mipenggalebek aken imanto.
Magaan maoma so wakto ko kagabigabi.
Lalaminen o solotan so walain.
Mala so walay o kawasa mama.
Kaewapat den so di paekarag.
So paganay iran a wata na baebay.
Wawaw kano ko ilaw.
Miyangeni sekaniyan sa wigo ko kapemonti.
Wita ngka ini ko iskowilaan.
Da a inowit iyan raken.
Misaembayang sekaniyan sa witir.
Miyawitwit mambo si pagari niyan ko rido.
Assalamu Alaykum.
Waalaykumi Salam.
Saken si Hussien.
Saken mambo si Assad.
Anda ka poon a inged?
Sii ako makapopoon sa Ramain.
Ngkainoto?
Aden a piyamisita aken a lolot.
Seka anda poon?
Sii ako makapopoon sa Marantao.
Ah taga Marantao ka?
Oway.
Di dimagiskwela?
Oway di ako dimagiskwela sa Mindanao State University.
Antonaa i korso ngka?
Aya korso aken na Economics.
Seka antonaa i korso ngka?
Aya korso aken na Engineering.
Assalamu Alaykum.
Waalaykumi Salam.
Mapipiya a ginawa ngka?
Insha Allah mapipiya dun.
Antonaa i masosowa?
Da. Na song ako roo.
Ba ka roo song?
Oway song ako roo.
Na pangeniin ko a mapipiya ginawa ngka.
Insha Allah.
Na ow.
Papegilaya ta bo.
Kaka Norjanna anda ka song?
Da sii ako bo sa walay.
Kaka Norjanna manga ginawai aken Si Alden ago si Macky.
Assalamu Alaykum rekano langon.
Waalaykumi Salam. Kaka Norjanna antaa i ped ka?
Saken bo. Taros kano Alden ago seka Macky. Anda kano makapopoon?
Sa iskwilaan.
Antonaa i apilido a giyanan a manga ginawai ngka?
Pamilya Alonto ago Baunto.
Minati ngka siran a manga ginawai?
Pekapat ragon den.
Anda ka siran miningginawai?
Sii bo sa iskwilaan.
Manga pipiya i adat a giyanan a manga ginawai ngka?
Oway manga pipiya i adat.
Anda siran mababaling?
Si Alden na sa Saduc na si Macky na sa Ramain.
Pira a grado iran?
Si Alden na miyakapasad si Macky na pekapasad sangkai.
Na piyapiya kano magiskuwela.
Oway kaka.
Alden antonaa i pesowaan ngka?
Da ngkainoto?
Da ngka pen man makilala so pamilya aken?
Da pen.
Somong ta sa walay?
Antonaa i dodoroo?
An ngka makilala so pamilya aken.
Pekaya ako.
Di ka pekaya ka manga pipiya siran i adat.
Na oway.
Ba ka pekamamala?
Oway ka amay ka kowan na di siran raken miyasowat.
Kenaba pen oman aken seka kiran mapanotol na ngenaan iran kon na makilala ka iran.
Antonaa bes i di ngka kiran dipanotolen?
So manga pipiya a pesowasowaan tano.
Osto ah?
Osto! Na ba taro song?
Oway gagaan ta bo.
Oway.
Ita roo.
Tabiya Ama Ina giya si Alden so ginawai aken.
Assalamu Alaykum.
Giya peman si Omar ago si Hussien manga pagari aken.
Makapelagid siran sa bontal. Antaa i kaka kiran?
Si Hussien i kaka.
Tomalondog si Omar?
Kena aden a let iran a babay.
Oway kataya sekaniyan a giya pegobay saya.
Ba sekaniyan bo i pagari niyo a babay?
Oway sekaniyan bo.
Ah ino bes.
Aya ngaran iyan na si Bing.
Pira kano bes langon.
Pat kami langon isa babay na telo a mama.
Langon kano somiyowa ki Ama iyo.
Giyoto ba i diiran diteroon.
Ba ta roo den song?
Oway ka miyagabi mambo.
Modas ta kiran.
Kaoto si Ama ka ago si Ina aka.
Song kami roo dun.
Salamat Bapa ago Babo.
Anda so ipegokit sa walay i Daud?
Diritso angkanan ka ketoon ka bo.
Ana tao saya?
Daa tao san.
Anda so manga tao sa giyai walay?
Somiyong siran sa padian.
Ana tao saya?
Ngkainoto ba aden a pagangin ngka?
Pemisita ko sa ginawai aken.
Soled ka bolos ka.
Naino ka komasoy ako baden. Na somong ako saya.
Oway ba ka san song.
Ina antonaa i pesowaan ngka?
Wata ko di ako dimaninindaan.
Anda bes si Ama?
Somiyong sa padian.
Antonaa i siyongowan iyan roo?
Pemasa sa seda.
Pekaoma bo sa magaan?
Oway inoto?
Pagodas ako rekano.
Anda ka song?
Banda ko pekasong sa Manila imanto.
Ingkainoto?
Tomiyawag so mimbaal ko manga karatas aken.
Ah song ka sa Saudi?
Oway.
Ba ka pekataros?
Da niyan teroa ogaid na makapeManila ako.
Ingkainoto?
Kinanglan ka pengingisean ako o agency.
Ana nayawngka den sa Ama aka an ngka on makaodas.
Oway pomasa ako den sa tikit aken.
Wata ko na pegilay ka.
Ina song ako roo den.
Wata ko katii bes si a miyakaoma si Ama aka.
Ana modas ako den ka roo ako domiritso sa pantalan.
Oway kaangka makabalaga.
Ama pagodas ako reka.
Anda ka song?
Panotulen reka bo i Ina.
Ana pegilay ka wata ko owm.
Oway Ama Ina pelalakaw ako den.
Wata ko na pegilay ka lalayon ka tatademi so Allah.
Oway Ina perilai ako niyo baden ki Ama.
Perilaan ami seka den.
Song ako roo den Maassalam.
Oway. Maassalam.
Pemasa ako antai tao saya?
Antonai kowaan ngka?
Aden a timos iyo?
Aden.
Pipira?
Aden a limalad don na aden pen a sawati on antonaa i kowaan ngka
on?
Sii ako ngka begi ko sawati on. Pemasa ako pen sa gola ago kapi.
Daa kapi ami ogaid na aden a gola ami.
Na kowa ako ron baden ko maito ron pira i arga iyan?
Sawati ago isa.
Babo anda ko makapemasa sa kapi?
Ilay ka sa tinda sa likod ka aden da a kapi iran.
Anda ako pekaokit? Kagiya bago ako sii pen.
Saya ka den okit sa kilid a walay ami ka aden a magaan a okit a san.
Babo salamat ow. Somong ako roo ka di ako dinggagaan.
Oway naino ka malayam ka sii bo.
Oway. Da ba saya aso sa likod? Amay ka kowan na kikeb ako niyan.
Na daa.
Madidi ka ipekelek aken so aso. Babo song ako saya.
Oway.
Assalamu Alaykum.
Waalaykumi Salam.
Aden a di ngka dindagangen a kamisita?
Aden madakel a kamisita ami. Soled ka aden ka on makapamili.
Antonaa i manga kolor iyan?
Ah na giyaya bo i kolor ami a giya telo soson.
Antonaa?
Giya maputi maitem ago mariga.
Giya maputi aden a malo ron maito?
Aden.
Pira i arga iyan?
Dowa gatos ago lima polo so maito na so mala na telo gatos.
Kepakay a itakes?
Oway sii ka song.
Kowaan aken pen. Pira a tamanaya i arga oto?
Giyoto bo i last a arga iyan. Pira i kowaan ngka on?
Satiman bo.
Giya manga pantalon pamasa ka on mambo?
Pipira?
Lilimagatos pamasa ka on.
Manga ala i arga. Naino ka makapeto ako reka bo. Kataya so bayad
aken.
Salamat sa kiyapamasa ngka raken.
Pagari ko mapiya mambo ka kumplito sa tago a giya posto ngka.
Oway. Pemasa ka raken?
Pipira giya manga kamo ngka?
Antona i kowaen ngka on?
Giyai a kalamonggay ngka pipira omani isa babed?
Ah na kowa ka on sa sawati ago lima.
Pekaakol ako ngka on ba di kepakay?
Na oway began aken seka on sa sawati.
Ah na begi ako ngka on sa lima babed.
Antonaa pen i kowaen ngka?
Giya siboyas iyo pipira?
Ah na giyanan na lilimalad.
Begi ako ngka on sa arga a sawati.
Silopinen ta den?
Pira langon i arga aya?
Nem polo langon.
Silopina ngka raken sa so di pegalong.
Oway kataya a piyakadowa ken ka lapis.
Kataya so bayad aken.
Na salamat pagariya.
Na giyoto ka maling ako ka pekegabi na da kedaan aken.
Na oway ka daa ped ka.
Oway da ped aken. Giyoto. Assalamu Alaykum.
Waalaykumi Salam
Pipira so seda aka?
Patpolo a arga iyan.
Pira i arga ini?
Limapolo anan.
Pemasa ako saya.
Pira i kowaen ngka on?
Kowa ko ron sa dowa.
Ba giyanan bo?
Oway.
Ngkaino ngka di pegomani?
Naino kiyatangkaan anai.
Kataya so sobra ngka. Salamat.
Anda ako makapemasa sa dinis?
San sa sabala a tinda.
Antaa i tao saya?
Saken.
Pagariya anda i katawan ngka a di saya dipagapinan a walay?
Ah na saya ka den pangilay.
Pira rekano so kambayada sa walay?
Aden a sanggibo na aden a lima gatos.
Saya ako ko sanggibo ron.
Oway isa mambo a bakanti ron.
Ba di kepakay a maakol?
Pira i bayadan ngka on? Ba dowa kwarto?
Pira i kibayad aken on?
Bayadi ngka sa sanggibo ago dowagatos ago limapolo.
Giyoto bo i taman iyan?
Oway.
Kataya so pirak aken.
Salamat.
Kepakay a ilayn aken?
Oway song ka sii ka onotan aken seka on.
Antonai ngaran aya a walay?
Giyai pembetoan sa torogan.
Assalamu Alaykum.
Waalaykumi Salam.
Taros ka.
Kaka aden a pekipamanai aken.
Antonai dinis iyan?
Titoron.
Antonaa i pagosaran ngka on?
Sii sa pangadian.
Ah uniform iyo?
Oway.
Pira timan a bangkala?
Satiman bo.
Ilayn ta kon so dinis ka.
Katii.
Panakesen aken seka den.
Oway. Malo ngka pamakalowaga ka di ako layam sa maliget.
Lagid oba dipetoon so dinis ka.
Ngkainoto?
Kagiya a pitero ka na pekalowagen.
Ah na saden sa petoonan a giyanan a dinis.
Oway.
Pira bes i kibayad aken?
Maito bo. Dowagatos.
Ba di kepakay a makol ako?
Ana giyoto bo i taman iyan.
Kaka pakaakol ako ngka ka bangkala bo anan daa sokob iyan.
Naino ka korangan ta sa limapolo.
Alhamdulillah! Antonaa i gawii a kakowa aken on?
Mapita ko kegabi.
Somong ako sii mapita.
Oway.
Tabiya kepakay a miise aken?
Antonaa oto?
Katawan ngka so ipesong sa town?
Anda ka makapopoon?
Ana poon ako sa Mindanao State University.
Song ka sa tirminal na pageda ka sa dyip a pesong sa tawn.
Ana mapiya. Antonaa peman i kapakapepeto aken saya?
Na pageda ka bo sa lagid oto a rota na teroa ngka ko city limit a
tepad ka niyan sa MSU terminal.
Na roo ako den makapegda sa dyip?
Oway kepakay. Keilay ka bo so karatola iran a sosoratan sa MSU.
Pira ka oras i ipelarga niyan sa MSU taman sa tawn?
Dipindi igira da a traffic.
Salamat.
Da a moskila.
Tabiya ana tikit iyo a ipesong sa Manila?
Oway aden. Ingkainoto?
Ka kabaya ko mamasa sa tikit a sombaling sa Manila ago sa Marawi.
Ok ogaid na daa airport sa Marawi.
So osto?
Na pekasong ka daan sa Cagayan de Oro para roo ka makapageda sa plane.
Ok pira oto ka oras?
Manga telo oto ka oras.
Ah giyoto? Ana pipira so tikit?
Ana perampay sa nemgibo ago limagatos a pisos.
Kataya so pitonggibo.
Kataya mambo so limagatos a ilis ka. Andaa i kabaya aka a kapelalakao ka?
Sangkaya keoma Jumaat.
Ok flight ka na alas nuwibi.
Antonaa i kapekaoma niyan sa Manila?
Salamat.
Mapipiya den a lalakao ka.
Mapiya mambo a giya misulutan imanto ka miyaden sa manga
pakaradian.
Oway mba ka malai pirak.
Pira ka klase so pakaradiyaan imanto?
O di lima na pito.
Na pira i primyo niyan omani pekataban?
So kon so champion na limanggibo.
Aden a kambayoka on?
Aden. Miyakabantaya ko ron.
Na so onor mataid?
Mataid mambo.
Antonaa a pamilya a giyanan a misulutan?
Pamilya Alonto.
A manga tonganay niyo bo?
Oway ka Bapa aken sa minsan.
Bapa aka bes. So Bai a Labi antonaa a pamilya?
Na pamilya kon a Gamor.
Anda sekaniyan mambo tag?
Tag kon sa Sugod.
Oway na miyaneg aken na ambog kon anan.
Kenaba sekaniyan ambog bontal ba den a ambog.
Ingkaino ka mapetero? Ba ngka kilala?
Oway kilala aken sekaniyan ka siringan ami.
Ogaid na kenaba sii kon sekaniyan lalayon sa inged.
Ana oway ka sii siran sa Manila babaling.
Kataya so Onor a miyakaoma banda iran pakapembayoka.
Pamakinegen ta. Kaoto somiyong sa stage.
Ay mataid a giyanan a onor.
Mababaya ka on mamakineg?
Antonaa?
Giyanan a bayok.
Kenaba tanto. Seka ba ngka pekebabayai?
Mapiya mambo.
Ba ta maling den? Biyokel ako sii.
Ta roo ka torogen ako mambo.
Anda onon san i pebangkintiyaan?
Giyaya a kapapantagan a ditero.
Mataid mambo a mangoda.
Bontal mambo a kekowa a mapiya.
Antonaa i miyapasad iyan?
Hafiz sekaniyan. Na giyanan na miyagaaleem peman.
Miyakapiyapiya. Swirti ron so mapengaroma niyan.
Ah na oway.
Anda sekaniyan miyakapasad?
Sa Egypt sekaniyan miyagaaleem.
Miyakapira ragon i kiyapagaaleem iyan?
Pat ragon a inikowa niyan on.
Ana osto a mapasang a wata.
Oway sii rekami sominowa.
Antaa bes i ngaran iyan?
Khalid a ngaran iyan.
Antonaa a pamilya i totonganayaan iyo?
Sa Gamor.
Anda niyan tonganay so Gamor?
Tonganay niyan ki ina iyan.
Antaa anan a manga tao?
Manga tonganay i karoma aken.
Ino siran kon anan?
Dii siran dimamisita.
Ba giyanan so manga tagaManila?
Oway so kiyapasad o manga galebek iran na miyaling siran.
Anda i kiyapakasong iran sii?
Kagai ko kapipita.
Ba aden a mipeganangka kiran?
Aden kena ba baden tanto a madakel.
Asara aden.
O ba ako ngka on di pagogopi?
Anda so manga tabak ka?
Katan bo sa aparador.
Taaman aken aya ow?
Oway ilaya ngka oba miyaloto.
Pagariya tanto a mapiya i taam so seda ka.
Kena ba korang sa timos?
Kapakay den aya a naten.
Na tengkaan kiran ka aden siran makakan.
Na antonaa kon?
Daa kaoto a pekan siran sa sala.
Manga pagariya mona ako rekano.
Anda ka song?
Song ako sa padian.
Pagariya penalamatan ko seka.
Anda so raga tano?
Sisii sa sabala a walay.
Ngkainoto?
Mitepok kon ka pekaya.
Ba di kepakay a songowan ngka ka aden tano mailay?
Ana apay ako niyo ka pekisongowan ta.
Teroa ngka on a di den pekaya.
Di kitawan mambo a bapiya den o kitapi rekano den.
Pira siran a magariari?
Sekaniyan bo man i wata iran.
Ah na mapiya mambo ka miyakataya.
Ana oway ka mapiya pen a wata ka maaleken.
Na antonaa i miyapasad iyan mambo?
Oway miyakapasad.
Antonaa i miyapasad iyan?
Miyakapasad sekaniyan sa International Studies.
Ana kataya so miyakaoma.
Andaonon san? Ba giyanan a maporoon?
Oway giyanan a babangkalaon sa biro.
Ana osto a mataid mambo.
Ana antona oto i kiyambibitiyaraan iran?
Dowa kon ka pito gawii imanto na pekewing siran den.
Anda tano mambo pekewing?
Di kitawan sa bagoatao anan.
Anda bes i tomo iyan?
Miyaneg aken na sii kon den sa walay.
Mapiya mambo sa walay.
Oway mapiya sa walay.
Antonaa kon i oras o kawing?
Ana kasembayangan kon sa Asar.
Antonaa bes i ngaran a pior a giyanan a raga niyo?
Si Hasmin i ngaran iyan a pior.
Mataid reka giyanan a mama a pengaroma?
Mataid mambo.
Anda siran tag?
Miyaneg aken na tag kon a Ramain.
Ba siran pegidaanowa?
Kena ba siran pegidaanowa.
Ah manga lokes a kilalag san?
Oway manga lokes a kilalag san.
Na bakowan ka miniyog giyanan a babay.
Di sekaniyan pagiyog na kagiya tigel iran.
Na giyanan mambo a mama miyabaya?
Ino di kebaya i mataid giyangkanan a babay na miyakapasad pen.
Oway ba swerti giyanan a mama. Na antonaa i galebek iyan?
Di mambo di mangawiyagan.
Anda di mangawiyagan?
Sii kon sa Cebu.
Na pira mangaday i edad iyan?
Miyaneg aken na kaka kon so babay.
Osto ah? Pira bes i edad iyan?
Dowapolo kon ago lima.
Na giyanan bes a babay? Pira i edad iyan?
Dowapolo kon ago nem. Saragon a bidaan iran.
Somong ta kiran ka aden ta makatolad.
Ta roo ka tolad ta ka aden ta mambo makabaling somambot.
Ah na mamamasaan tano ka mala a gawii imanto o manga Muslim.
Antonaa i ngaran iyan?
Bago a ragon man imanto o manga Muslim.
Ah Amonjaded bes imanto? Ana maninimo ako ana ko
makakabalaga mamamasaan.
Oway pakadakela ngka ka aden mipamemegay so ped iyan.
Tawagi ngka so manga dadaseg a tonganay.
Ngkaino siran tawagi?
Aden siran sii makasong. Mas mapiya so madakel.
Oway tawagan aken siran.
Inoto mangaday oman bago a ragon na Isnin a pekapantagan non?
Giyoto i pekepantagan on.
Igira datar ini na pekapipiyaan so ginawa.
Oway ipoon imanto na peselin so tao sa adat.
Benar ka. Penggegenekan so manga adat a manga rarata.
Ago perilaan ngka so manga tao a pekararangitan ngka.
Na aya mala na pekalaan ngka so paratiyaya ko Allah.
Ago penggalebeken so ini sogo iyan.
Aden pen so kageneki ko inisapar.
Ana somong ako roo den.
Arikolay paninimo ka den ka pesambayang tano sa Masjid.
Antonaa i oras a kapapagpoon iran sambayang?
Alas syiti imidya na pagpoon siran den.
Miyakapagabdas ka den kaka?
Oway miyakapagabdas ako den.
Ah na nayaonngko seka. Magabdas ako magaan bo.
So kambing a pukisombali i Omie anda sekaniyan?
Kaoto sa likod a walay piyakiiket akun.
Na ka roo den arikolay pagabdas ka den.
Oway.
Miyakapasad ka maninimo?
Kataya pekapasad ako den.
Ta roo arikolay ka somong ta roo ka di ta makaontod.
Ta roo ka miyakapasad ako maninimo.
Miyakapiyapiya so miyagimam ka mapiya i lago.
Ba so miyagimam imanto na aya pen miyangosiyat?
Oway so miyagimam na aya pen miyangosiyat.
Mamisita ta ko manga dadaseg a tonganay tano.
Ariko pakisongowi ngka den so sombali ko kambing.
Kaoto a miyakaoma den.
Oba miyakaoma na begi ngka sa gelat ka aden iyan masombali
somambot.
Oway. Kaka inoto tano pesombali sa kambing?
Giyanan den igira Eidl Adha.
Inoto so manga ped a di siran sombali?
So bo so aden a kigaga niyan on na aya bo pesombali.
Na so kaka so pobri?
Na kena ba kiran inipaliyogat. Igira datar ini a gawii na dii meririlai so manga tao.
Na merilai ta kaka.
Di ka den pengenda sa bangkala ka mamisisita ta ko manga tonganay.
Oway di ako den pasi somambi.
Arikolay pagnaw ka den.
Miyakanaw ako den.
Na oba ka miyakanaw na tindaan ngka den so ipeninindaan ngka.
Kataya bo a di aken dipoonan.
Antonaa i tomoon niyo pen a makitinda?
Sii reka den miyatimo.
Na gagaani ngka ka amay ka kowan na di ta lomiyakay sa Masjid.
Peigo ka den ka aden ka aden makapita ko mabalaga.
Kataya a song ako sa ranao ka peigo ako mambo.
Peigo ako mambo ka pesembayang ako sa Masgit.
So sambayanga aka na pakiwiten ngka den sa Masjid.
Ngkainoto?
Amay ka kowan na daa kiyaontodan ta.
Minipakawit aken den roo. Ba madakel a di sembayang?
Oway ka apiya so manga tagakalaan sa inged na saya pesong.
Ah osto a madakel a peketimo saya. Kagiya mapiya pen so
dimangosiyat. Antaa bes i kalilid a dimangosiyat?
So oto so ulama a mababaling sa obay tano gowani.
Ah na mapiya sekaniyan osto i kapangosiyat.
Oman mangosiyat na madakel a pekegagawan.
Pekebabayaan aken pen a kapamatiya sa Quran.
Saken mambo. Pekebabayaan aken sekaniyan.
Peigo ka den mambo somambot.
Oway kataya miyapasad ako mambo maninindaan.
Antonaa bes i oras i di iran saya dikapanambayang?
Alas syiti. Merengan ta amay somong sa Masjid.
Oway seketai merengan. Mamakadilapet ta.
Oway ba. Pegilaya ngka pasin a walay ka peigo ako.
Oway peigo ka den ka saken den i matao sii. Roo ka den mambo pagabdas?
Oway. Antonaa i soloten aken a bangkala?
So bangkala aka a bago a pekebabayaan ngka.
Dowa man a piyamasa aken kagai. Pilia ngka on na so
pinakapekebabayaan ngka on.
Langon aken pekebabayaan ka langon mapiya.
Ko anda ka pekaparo na giyoto i solota ngka.
Antonaa osto so manga kolor a kinowa ngka?
Kaumbi ago maputi. So maputi baden ka mas dait ka.
Na aya aken den soloten. Seka antonaa i soloten ngka?
So piyamasa reketano i Ina.
Mapiya mambo oto.
Pekebabayaan aken so kolor iyan ago marenggay.
Sumbai ako ngka ko manga pasbi ago manga malong ka.
Anda ko manga pasbi aken? So maputi o maitem?
So maputi ka paris o bangkala aken.
Oway kowaa ngka ko astanti aken.
So malong ron?
Ilaya ngka sa giyanan a kikikedeten.
Kataya a miyakapasad ako.
Na ta roo. Kakamotan ka den.
Wasii den.
Oway ita roo.
Antona i imboka niyo?
Ah na saging. Ana pagari ko ba ka on kowa?
Ana ombes oba ko ngka on begi. Antonaa i sowaan sa kiyapakaoma
giya powasa?
Pemangeni tano sa riski ago rila ko Allah.
Antonaa giyanan a di ngka diinggalebeken?
Imboka tano ini magabi.
Antonaa pen i galebek iyo a ped?
Ipemegay tano so ipetengkas amay. Kataya pen so ipetengkas tano amay.
Anda ka nan miyasokat?
Inibegay reketano a giya siringan tano.
Dii kano sii mambo dinggiginawai.
Magenaw tano amay ko kagagawii.
Ngkainoto?
Ana pesesambayang tano sa Tahajud.
Ana mapiya anan. Pokawa ako niyo.
Tabiya.
Antonaa i kiyogop aken reka?
Katawan ngka anda matatago a museum saya?
Oway katawan aken.
Kepakay a itoro ka raken?
Ana sii ka pekasong sa ikadowa a lalan a street.
Anda oto matatago?
Sa obay a administration.
Anda oto matatago a administration?
Sa pantag a laybrari.
Pira ka andana?
Isa.
Ba mala?
Malo den mala.
Ba malebod bo matoon do?
Oway.
Ngkainoto?
So liyo niyan na isosorat on na Aga Khan Museum.
Ba aden a manga pekedaan adi mamasairo a pesegad roo?
Da so bo so manga MSU Marawi a kedaan.
Ngkainoto?
Daa dimamasairo a dyip sa kampus.
Andamanaya i kalebod a kasong roo?
Aden a maito a ipesong roo sa obay a Women Studies Building.
So marani ko babalingan ami?
Oway giyoto.
Ana katawan aken oto.
Kepakay pen a onotan aken seka.
Ba ka roo mambo song?
Oway mapasad so klas aken.
Manga antonaa i kakepasad o klasi ngka?
Manga alas otso.
Ba aden mambo a kinanglan ka roo?
Oway.
Ah na nayaon aken seka baden.
Sii reka miyatimo.
Na ka di bo keti.
Oway na antonaa bes i songowan ngka roo?
Pagilayn aken bo antonaa i manga pangilayilay roo.
Aden mambo a pekepegilayn aken roo.
Antona i manga tago iyan?
Mebarangbarang mambo den.
Ana mapiya oto.
Oway.
Antonaa peman i kapeleleka iran?
Manga alas otso.
Kiyatangaan mambo a miyakapasad so klas ka.
Oway ba.
Andai kwarto ngka?
Room 409.
Aoten aken seka sa klas ka ow?
Oway nayaon aken seka den mambo.
Salamat reka pagariya.
Di ngka den oto pegaloyo.
Na giyoto somong ako saya pasi.
Oway.
Pegilay ka.
Seka mambo.
Assalamu Alaykum.
Waalaykumi Salam.
Inoanan madakel a tao san?
Andaa?
Sa giyanan a lama.
Ah kagiya aden a dii san disesayaw.
Antonaa i di iran disayaon?
Singkil.
Antonaa giyanan a singkil?
Kasayaw a Meranao.
Ba mapiya?
Mapiya mambo.
Ba ta pagilaya?
Oway ita roo.
Ah giyanan bes i sayaw sa singkil?
Oway ba ngka kiyababayai?
Da aken tanto kababayai.
Ngkainoto?
Ka i datar o maregen isayaw.
Kenaba katao ko ron.
Matao ka on?
Oway.
Pangendao ako ngka on.
Kepakay pen.
Salamat.
Miyamerak ka.
Kena ba ko di sendag.
Oway pen.
Antaa giyanan a di magidaida?
Si Hussien.
Antonaa giyanan adi niyan dii pagidaidaan?
Idaida a Meranao Mamayog aken.
Mapiya sekaniyan i lago.
Oway ba.
Mataid pen.
Kagiya mapepeno a bedak.
Antonaa maana giyanan a idaida iyan?
Mipantag anan ko manga raga ago manga ngongoda.
Pakaranon mambo.
Oway mba. Dikerata baden a ginawa ta.
Matas a giyanan a idaida iyan?
Oway mba. Basta idaida a Meranao na matas.
Ba aden a katawan ka pen a idaida a Meranao?
Aden.
Antonaa idaida? So di ta torogen?
Ah giyoto kebabayaan aken mambo.
Mapasad aya na maling ta den.
Oway.
Kaka andamanaya ini?
Giyanan a malong?
Antonai ipekidiya sangkaya malong?
Kepakay a ditenggoben ago diimbangkalaan.
Giyoto bo?
Madakel pen. Ino ngka pegisean?
Kagiya di ako ron matao mosar.
Andaa so inibegay aken reka a malong?
Kaoto roo. Tatagoon aken.
Anda ngka tatagowa?
Sa aparador.
Liyoon ka kaangka den kepekesolot.
Antonaa i ikidiya on?
Pagosara ngka.
Oway mba. Di ako ron kesorot.
Kelayam ka on bo oba angka daa.
Naino ka osaren aken.
Antawaa i miyaden reka?
Aya miyaden raken na so miyaden ko langit ago so lupa.
Antonaa i agama ngka?
Aya agama ko na so Islam.
Antonaa i Islam?
So agama o manga Muslim.
Antonaa i Muslim?
So paparatiyaan iyan so Allah.
Andamanaya i kapakaparatiya ngka ko Allah.
So kapangnala ngka ko agama niyan.
Antonaa i kapiyapiya?
Igira a sisii ka ko sambayang na aya pipikira ngka na so Allah.
Antonaa pen i manga galebek o manga Muslim?
So kapamowasa.
Antonaa so kapamowasa?
So katiger ko olanolan a Ramadan.
Na langon ka den oto petigeran so saolan?
Oway.
Makapira kano makasembayang ko salongan?
Makalima kami makasembayang.
Pagariya mapipiya a ginawa ngka?
Mapipiya den Insha Allah.
Aden a songowan ngka?
Daa ingkainoto?
Alhamdulillah! Siminar ta.
Antonaa bes i gawii imanto?
Ahad man imanto.
Osto? Subhanallah! Kalilipatan aken.
Antonaa i mapipikir ka? Tomaros ta?
Oway. Anda ta pesiminar?
Pamimili ka sa Commercial o sa Mostaqbal?
Anda bes i mapiya?
Langon mapiya ogaid na bida siran.
Antonaa i pimbidaan iran?
Sa Commercial na kadakelanon na manga kangodaan.
Ah na giya Mostaqbal?
Sa Mostaqbal na kadakelanon na manga totowa.
Sa Commercial ta baden.
Ingkainoto?
Mas marani.
Oway ba.
Antonaa wakto i kasong ta roo?
Komabalaga ta ka kenaba pen maranti so alongan.
Oway benar ka.
Paninimo ka den.
Oway seka mambo.
Malo nga pamakagaan ow?
Oway makapasad ka na aot ako ngka bo.
Oway pagariya Insha Allah.
Jazakallah.
Assalamu Alaykum.
Waalaykumi Salam.
Hay aki! Anda ka pagantap?
Sii bo sa Markaz.
Antonaa i songowan ka sa Markaz?
Pemakineg ako sa manga wasiyat.
Alhamdulillah! Miyakapiyapiya anan a galebek.
Ingkaino ka di pagonot?
Una ka den tondogen aken seka bo.
Rengan ka raken den.
Magaot ako daan sa Masjid.
Ingkainoto?
Songowan aken so manga ped aken a tableegh.
Ah ba ana bitiyara niyo?
Oway mapipikir ami a Qoroj ami.
Pira gawii?
Telo bo gawii.
Pira kano a tao a pagonot?
Maito kami bo sapolo ago lima.
Pira ipemegay niyo a pirak?
Lima gatos omani sakatao.
Anda kano song a inged?
Marani bo sii sa Tugaya.
Anda bes a matatago a Tugaya?
Tampar sa Second District.
Ana pagariya pakatokaw ako ngka on bo.
Ingkainoto?
Oba ako rekano makaonot.
Alhamdulillah! Kaan tano madakel. Onot ka den.
Oway Insha Allah.
Assalamu Alaykum.
Waalaykumi Salam taros ka.
Babo antonaa den i masosowa iyo?
Mapipiya den Insha Allah.
Babo aden a pekitokawan aken reka.
Antonaa oto?
Oba reka pengasa so ina a babay aken ka mindod sa limo o Allah.
Inna lillahi wa innaa ilaihi raajiuun antonaa i kiyapatay niyan?
Kagiya ko pekegabi.
Antonaa i siyabapan on o Allah?
Miyakasaolan a kiyasakit iyan.
Antonaa i sakit iyan?
Kanser sa tolan.
Ino niyo da pamolongi?
Piyakipamolongan ami. Miyaospital pen.
Inao miyarasay bes.
Oway Babo kabaya o Allah.
Naino ka sabar kano baden.
Oway.
Anda niyo itataros so dowali iyan?
Roo den sa walay.
So manga wata iyan na miyamakaoma?
Oway sii iran kiyaomai sa ospital.
Madidi ka riyaot iran si ina iran.
Alhamdulillah ka miyakaperirilai siran.
Giyanan i mapiya a kapelokelokes.
Oway Babo pakatokawa ngka bo so manga ped ka.
Insha Allah saken i matao kiran kaan kami makatibao.
Antonaa i katibao niyo a gawii?
Imanto den a gawii. Pesembayang kami daan.
Ana makapamagilaya tano roo.
Oway Insha Allah.
Mapipiya a ginawa ngka?
Insha Allah! Antonaa i kiyogop aken reka?
Ba seka i kirek sagiya a dipagapinan a manga kwarto?
Oway ingkainoto?
Di ako dinggiloba sa ketarosan aken.
Saya ka den apin.
Pira so satiman a kwarto?
Lima gatos.
Makapira oto gawii?
Isa bo oto gawii.
Kepakay a aden a maped aken?
Di kepakay.
Inoto di kepakay?
Kibayad ka so ped ka.
Pira?
Omani isa a ped ka na magatos.
Aden a maito on i arga?
Da giyoto bo. Pira kano?
Lima kami langon.
Ana di kano kemin sa isa kuwarto.
Kepakay a dowa kwarto a apinan aken?
Oway kepakay ino bayad kano imanto.
Kataya so bayad aken.
Salamat. Kataya so gonsi.
Mapiya reka a kapipita.
Mapiya reka mambo a kapipita.
Aden pen a bakanti a kwarto a dii niyo dipagapinan?
Aden pen.
Mapiya?
Oway madaya pen.
Ana kumplito opama?
Oway ino madaya oto.
Pira i kemin on a tao?
Dowa timan a igaan on.
Na aden pen a pom on?
Aden pen.
Kepakay a mamelansa ta on?
Oway. Saden sa sowaan ngka.
Kena ba maresik?
Kena ba.
Da ba on pakaleklek?
Daa.
Ana mapiya.
Oway ka sii kami mababaling.
Anda ari i kiyapakaoma ngka?
Kagai aki pagari ko?
Anda so di ta dimbitiyara iyan?
Amay den pasin ka aden a songowan aken.
Iposen ta den imanto.
Ba aden a ikidiya ngka on?
Aden aki a ikidiya aken on importanti.
Kataya.
Anda pen so ped a pasad ta?
Amay den oto ka miyaipos.
Ana maregen aki anan.
Naino ka kabayadangko seka bo.
Antonai pamikiran ka?
Babanog ta sa mapiya bangon.
Sii ta sa Marawi odi na sa MSU?
Ba aden a mapiya roo a bangon?
Madakel a lupa roo a manga pipiya.
Na onoti ako ngka on ka an aken mailay.
Ingkainoto ba ka pembalay?
Oway bangonan aken sa apartment.
Mangaiito roo pen so arga o lupa.
Na katan so mapiya.
Mapiya reka kapipita.
Antonai kailanganngka?
Kepakay a aden a miise aken reka?
Oway antonaa oto?
Antonai kapaka kowa ta sa pirak?
Kowa ka sa karatas a withdrawal slip.
Anda?
Sa giyoto a obay a security.
Mapasad?
Sorati ngka
Miyapasad.
Began ka raken.
Ba seka i pembegan on?
Oway sii raken ipembegay.
Kataya.
Ontod ka roo na nayawangka so ngaran ka i katawaga on.
Salamat. Ba magaan bo?
Magaan bo.
Ba miyatawag so ngaran aken?
Oway kataya so pirak ka.
Assalamu Alaykum.
Waalaykumi salam.
Anda matatago so pendipositowan sa pirak?
Katan san sa onaan.
Antonai kailangan igira diposito ta sa pirak?
Kowa ka san sa karatas para sa diposito.
Kataya antonai isorat on?
Soratengka on o pira indiposito ngka a pirak.
Antonaa pen?
Tagoangka on pen so gawii imanto.
Giyoto bo?
So ngaran ka na mapasad na pirmai ngka.
Mapasad na anda aken imbegay?
Sa giyoto a babay a moontod san.
Giyaya bo i kailangan on?
Oway.
Datar bo madakel a tao ron.
Pakalinya ka san daan.
Ba anan mati?
Magaan bo.
Salamat reka aki pagariya.
Oway.
Pagariya anda ka song?
Sa Manila.
Imanto den e kapelalakaw ka?
Oway giyai kapelalakaw aken.
Ba di maparo a aden a mipakawit aken reka?
Kepakay antonai ipakawit ka?
Pirak.
Anda imbegay?
Sii ko wata aken a di roo di magiskwila.
Anda ken kesongowan roo sa Manila?
Sii ngka den songowi sa iskwilaan iran.
Pira i ipekawit ka on?
Maito bo ka limanggibo.
Mama giyanan a wata aka?
Oway mama sekaniyan.
Ba niyan makowa mapita ka iroplano a pagdaan aken.
Ana mala ka on i balas. Antawai ped ka a song roo?
Saken bo ba giyoto bo i ipekawit ka?
Pangeninta baden mapipiya lalakaw ngka.
Oway na giyoto somong ako roo.
Assalamu alaykum.
Alaykumi salam.
Di aken ini di pangilolobaan a bangko.
Antonaa anan a bangko?
Landbank.
Ana sii ka pekasong sa padian.
Kepakay a lalagen?
Makapageda ka ka mawatan.
Antonaa trak i pagedaan aken?
SaducPublic Padian.
Anda ako pekatepad?
Sii ka tepad sa padian.
Makatepad ako ron?
Na sa baba a padian na ron matatago a Landbank.
Na giyan a padian a mala?
Sii ka tepad sa Centerpoint.
Ba so obay a tirminal?
Oway giyoto.
Salamat.
Oway.
Anda matatago so ATM saya?
Katan.
Pira i ATM sii?
Isa.
Ino anan ba magegeba?
Di aken ini katawan.
Banda kiyalenganan sa pirak.
Banda ka kaoto a petegoan iran sa pirak.
Ba kagiya bo anan?
Imanto den.
Imanto den a makaoma ko?
Oway miyamalas ta.
Ba ngka mambo penayawa?
Oway aya aken penayaon.
Kaoto a banda miyapasad.
Ita roo ka somong ta on.
Amay den ka aden a maoonaon.
Ikapira ka bes?
Sakun i ikatlo san.
Pira kano a makapipila?
Lima kami.
Jam antonai sowaan ka sangkaya a weekend?
Daa sii ako bo sa walay.
Ba ngka kabaya a monot rekami sa piknik?
Anda?
Saken ago so pamilya ko sa Iligan.
Antonai sowaan iyo roo?
Pelangoylangoy tano roo sa timoga.
Ah na tanto anan a mapiya.
Antonaa ba ka pagonot?
Oway da ako den makasong sa Timoga.
Awid ka baden sa ikstra a bangkala a ipelangoy.
Okey. Ba kailangan a mawid ako sa kekan?
Di den kailangan ka peninindaan so ina aken.
Antonai manga ken tano?
Ana begas tano go iniyaw a seda.
Okey pagonot ako.
Okey makapagilaya a amay ka sapto aoten aken seka alas nwibi sa
kapipita.
Salamat makapagilaya ta bo.
Kaka Amera kepakay a pangendaon ako ngka?
Antonai ipangendao aken reka?
So katinda sa maregas.
Oway ino di kepakay? Ino ngka kabaya a makasowa tominda sa maregas?
Para amay ka macollege ako na matao ako den.
Okey so katinda sa maregas na malebod bo.
Osto?
Oway so oman i sakataw na isa bo ka baso a maregas.
Osto a? Ana antonai kitindaanon?
Paganay na onabing ka pasi sa lima ngka sa makatlo.
Ingkainoto?
Para da den a mibagak on a popot.
Mapasad?
Na betaden ka den ko koden na tagoi ngka sa ig.
Antonai kaketokawi ta on pirai ig a tagoon on?
Dipindi opama o lima ka baso a maregas na lima mambo ka baso a ig.
A giyoto?
Mapasad ka mitinda sa telo polo ka minotos na pakatii ngka sa sapolo ka minotos.
Na kepakay den a ken oto?
Oway. Mapiya i gira mayaw pen.
Ah na salamat.
Amay ka kowaen tinda ka sa maregas.
Da moskila.
Tabiya rekano antai maistra saya sa English?
Ingkainoto?
Paginrol ako sa Inglis.
Sa sabala a kwarto na rongka on pekasong.
Antai ngaran iyan?
Aya ngaran iyan na si Asmera.
Salamat.
Oway.
Mapiya kapipita reka ba seka si Asmera?
Oway.
Kepakay a sii ako reka minrol?
Oway miyakapas ka ko inibegay iran reka a iksam?
Oway.
Antonai soldan ka a grado?
Walo.
Kiyawidan ka so manga karatas ka?
Antona karatas?
So pemilapen ka inibegay iran reka a poon sa registrar.
A na kiyalipatan aken.
Kailangan oto.
Na ba ko di pekainrol?
Di kasoy ka baden.
Antona oras?
Kapipita.
Salamat.
Oway.
Mapiya kegabi antawai pekapirma sii?
Antonaa anan?
Para sa paglonen aken.
Ana roo ngka wita sa giyanan a lamisaan sa pantag ka.
Na mapasad?
Na kasoin ka raken bo mailay niyan.
Oway.
An aken kapirmai pirai paglonenngka?
Kepakay so lima polong gibo?
Di kepakay.
Ingkainoto?
Taman bo sa dowa polong gibo.
Ba aken kekowa imanto?
Kakasoyan ka.
Antonai kapekakasoy aken?
Manga telo gawii imanto.
Ba di kepakay a dowa gawii imanto?
Di kepakay.
Na giyoto salamat.
Oway.
Suki antonai mapiya katri ngka ago cabinet?
Pangilay ka on san palaya den anan manga pipiya.
Miyangagagango agiya manga kayo ngka?
Oway langon anan miyangagagango.
Andai mapiya sagiyang kaya katri ngka?
Giyanan na kasasangoran ka.
Pira i arga ini?
Dowa polo ago limanggibo.
Isena mala i arga!
Kagiya giyanan mambo i mapiya on.
Pira so cabinet?
Ibegay aken reka a sapolo ago limanggibo.
Suki pakaakol ako ngka sa limanggibo.
Tanto ako ron a miyalapis.
Na pira i kimbegi ngka on?
Bayadi ngka langon a telo polo ago limanggibo.
Na oway. Kataya so pirak kaan aken kapakiawidi.
Na oway.
Kipakyaw ini sa trak?
Kipakyaw anan sa mala a trak.
Antonaa giyanan a di ngka dipangbaalan?
Kolintang.
Antonai ipekidiya sa giyanan a kolintang?
Aya pagosaren o manga onor.
Anda pagosara?
Igira aden a manga kalilimod.
Ingkainoto mbidabida sa kala?
Sa kaito iyan na giyoto mambo i katileng iyan.
Mapiya i pares.
Oway basta saken i mbaalon.
Antonai peman ini?
Giyanan i baor.
Seka pen i miyangbaal saya?
Kenaba piyamasa aken anan.
Ba ka on di matao baal?
Matao ako ron ogaid na malombat ako ron i kapangbaal.
Pangendao ako ngka on mangembaal.
Oway igira mala so oras.
Pakatokawa ako ngka bo.
Oway katokawan ka bo.
Assalamu Alaykum.
Waalaykumi Salam.
Pagariya anda ka song?
Pekelas ako ngkainoto?
Kepakay a makiogop ako reka?
Ah na kepakay. Antonaa oto?
Anda bes matatago a registrar?
Sa baba a adiministration building.
Ba di kepakay a makiogop ako reka?
Ana pagariya na di ako man diinggagaan.
Antona bes i kapakaliyo ngka sa kelas ka?
Kapakaliyo aken na amay ka wakto. Inoto?
Nayaon aken seka ba den.
Oway magaan ako bo.
Antonaa bes i ngaran ka?
Saken si Amerah.
Ana saken mambo si Hussien.
Hussien antonaa bes i songowan ka sa registrar?
Ipagpas aken a manga karatas aken.
Anda ka bes pegosaren a giyoto a manga karatas?
Sii ako pekelas imanto a ragon.
Alhamdulillah ka miyakapiyapiya sii sa MSU so kaklas.
Antonaa bes i mapiya kowaan a course?
Ana mapiya na so Accounting.
Osto? Giyoto baden i kowaan aken a course.
Alhamdulillah ka makapelagid ta. Na klas ako den.
Oway.
Nayaw ako ngka den ka onotan aken seka.
Oway.
Jazakallah.
Alhamdulillah.
Jam antonai sowaan ka imanto?
Ngkainoto?
Kepakay a ogopi ako ngka?
Antonai pagogopan reka?
Pakiogop reka sa asaynmint.
Antonaa subject?
Pengeni ako sa tabang sa Math.
Oway malebod bo anan ka san ako mapasang a Math.
Antonai oras a kapakapoon ta?
Mapasad so klas tano.
Na salamat.
Makapagilaya ta bo.
Maasalam.
Maasalam.
Tabiya reka.
Antona oto?
Aden a kapi niyo?
Oway aden.
Kepakay a makakepi ta on sa isa?
Oway ngkaino di. Nayaw ka saya.
Salamat.
Kataya so kapi ngka.
Aden a gola iyo?
Nayaw ka saya.
Salamat.
Kataya so gola.
Salamat perilai ako ngka.
Da a problima.
Anda i mapiya a pegiskwilaan?
Aden a bago saya a iskwilaan.
Antonaa ragon i kiyaleka i ron?
Miyakadowa den naya ragon.
Na antonaan man i mapiya nan?
Oway mapiya.
Seka anda ka mambo dikelas?
Ah na saken na sa MSU Marawi ako dikelas.
Anda i mapipikir ka a pekelasan ka?
Basta kowan na sa MSU Marawi ako mambo.
Roo ka den kelas para aden a ped aken.
Oway roo ako baden.
Na si ina aka miyog a roo ka makaklas.
Oway saken i pakambabayaan iyan.
Aden pen a katawan aken a iskwilaan.
Anda?
Baden so mangaala ron so kambayada.
Anda i mala on i kambayada?
Mas mala ini.
Ana MSU Marawi ako den.
Pagariya antona den i masosowa aka?
Mapiya den.
Anda ka imanto dikelas?
Sa Mindanao State University.
Antonai korso ngka?
Accountancy.
Ba anan maregen?
Maregen.
Mapasa ngka nda?
Kenaba peman.
Piro paborito ngka a subject na Math?
Ah na oway.
Saken na Political Science a kinowa aken.
Ana mapiya anan.
Ba ngka mapipikir a teros ka sa abogado?
Insha Allah o isasampain ta on.
Osto a mala ka mambo i pangarap.
Pangenin tano baden a ba tano den mangakokowa mapiya.
Oway ba.
Pesong ka raken aki lalayon.
Kaka ba ako bo makapekelas sa Indaratila.
Ino ngka nan kepikir?
Kagiya so isa ko manga ginawai aken na miyakaklas sa Indaratila.
Ba siran mala i perak?
Oway mala siran mambo i pirak.
Aw ino ngka pesowaa?
Kenaba kaka!
Antonai kenaba?
Kenaba ko pesowaa.
Na ba aden a pirak ka a penggastoon ka roo?
Kaka ped ako man on sa iskolar sa iskwilaan ami.
Na mapiya oba ka on ped.
Na pitero o maistra aken na o peklas ako sa ped a inged na kepakay.
Antona libri ka sa langon?
Oway libri ako sa langon.
Ba ka pen iran sokayi?
Oway sokayan ako ron pen.
Na sii reka peman matitimo.
Antona pagiyog ka?
Ino ta di pagiyog?
Klasmeyt di aken saboten si Maam.
Ingkainoto?
Kagiya so katero iyan.
Ah. So katero iyan na aya ngka di saboten?
Oway.
Katao ko ron na ba so kandiskas iyan.
Di ba sa iskwilaan na Tagalog bo ago English a katero on?
Oway antona bes i katero iyan?
Ilokano a katero iyan.
Na teroa niyo ron a di niyo saboten.
Kagiya klasmeyt a miyakarangirangit sekaniyan.
Bapiya na ti di niyo sekaniyan saboten na teroa niyo ron.
Oway mba ka saken i pekelapis.
Antona anan a subject?
Subject ami ron na Filipino.
Na basta Filipino na katero iyan mambo na Tagalog.
Oway ba kenaba Ilokano.
Tagalog a dapat a katero iyan sa soled a klas iyo.
Pagariya klasmeyt kaoto ka pesoled kami.
Na teroa ngka on.
Oway teroon aken on.
Teroa ngka on na ba ngka kaleken.
Aden a kiyanegan aken on a mapiya kon so kanggitagita sa sipa.
Antawaonon i kiyanegangka on?
So ginawai aken na matao ron.
Oway na mapiya anan mambo anan a gitagita.
So pagari aken na miyalepoon.
Ba ron di matao.
Kenaba aya iran pen maporo ko grupo iran.
Ana ino niyan oto kasowa?
Di aken katawan.
Ba pekebabayai kaka ngka a galebek iyan?
Oway pitero iyan a mapiya adi so ped a kanggitagita.
Kagiya maregen sowaan.
Miyakipangendao ako ron ko kaka aken na maregen.
Imanto ba niyan kiyagenekan?
Miyati bo ka inisapar on i ama.
Saken mambo na di ako ron dimaganad.
Miyakasowa ka on?
Oway ka pekebabayaan aken.
Apiya saken.
Naino ka pesalaken ta on.
Gari miyaoma peman so intram.
Ngkaino ba reka mapiya?
Miyakapiyapiya raken.
Ba ta on pemangped?
Oway sii ta ko kambola.
Matao ka on?
Oway aya aken man pekebabayaan a kanggitagita.
Saken a di ako ron matao.
Naino ka pamangdaon aken seka.
Oway mapita.
Makasowa ka na mamangped ta on.
Anda ta peganad mapita?
Sii sa kilid a karsada.
Sii ko obay a walay niyo?
Oway.
Ba ta peteroa ki ama aka?
Ingkainoto?
Kena man a miyakapasapasang si ama ka sa kambola?
Oway mambo anta niyan mapangendao.
Ita roo songowan ta.
Pagariya kepakay a ana masembay aken reka?
Antonaonon?
Kepakay a makasembay ako reka sa balpin ka minibagak aken so
rekaken?
Kepakay antona kolor a kebabayaan ka?
Antonai manga kolor ka san?
Aden a maitem biro mariga ago gadong.
Ana so maitem i sembayanngko.
Anda ngka kiyalipatan so balpin ka?
Sa walay kagiya ko kapipita.
Ah giyoto bes.
Salamat.
Da samok.
Antonai pesowaan ka?
Da ingkainoto?
Kepakay a mimbitiyarai aken seka?
Para anda?
Kepakay a makasembay ako reka sa pirak?
Oway anda ka pagosara?
Song ako sa tawn ka aden a pemasaan aken.
Oway pira i sembayan ka?
Maito bo manga magatos.
Kataya so pirak?
Di ka pekawan ka bayadan aken seka bo sa magaan.
Da problima. Ba ka song roo den?
Oway salamat makapagilaya ta bo.
Antonaa i pesowaan ka?
Da.
Ba ana songowan ka?
Da songowan ami. Ngkainoto?
So tongod aken na pekaoma imanto poon sa Manila na kailangan ko so trak.
Ah giyoto oway da baden a gasolina niyan.
Di ka pekewan ka gasolinaangko.
Mapiya.
Salamat.
Antona oras i kakekowaa ngka ko trak?
Mapasad ako bangkala.
Kataya so gonsi na seka den i kowa on.
Balasangka o Allah. Salamat. Na song ako roo den kaan ako
makasambi. Song ako roo den.
Pegilay ka baden salamat.
Apo anda ka poon?
Ama datu san bo sa siringan.
Miyakagabi ka anan?
Da pen.
Naino ka dinggabi?
Antonai seda ama datu?
Ilayangka so manga koden san.
Aden a initinda saya a manok?
Oba aden na kanngka den.
Ama datu aden san a kekan den?
Oway kagiya sekami ki ina ka a bai.
Anda si ina bai?
Kaoto sa soled.
Totorogen ama datu?
Oway kagiya bo.
Anda ka song ama datu?
Pekaturog ako dun.
Oway na makapasad ako na pakaturog ako mambo.
Mapiya kagagawi reka apo.
Mapiya kagagawi reka mambo ama datu.
Ina aden a peteroon aken reka.
Antona oto wata aken?
Aden a songowan ami Ina.
Anda kano song?
Sa Davao Ina.
Anta i manga ped ka?
So manga layok aken.
Ba aden a ped iyo a manga mama?
Di aken katawan Ina.
Oba aden na di ka pagonot.
Ba anda a manga mama on.
Ilayangka daan.
Kenaba man tanto a mawatan.
Sabota ngka a seka bo e wata aken a babay.
Na ago den o babay ako.
Marata a pegilayn.
Kenaba aden a pesowaan ami a marata.
Apiya da ba ka mama?
So bo bes so mama bo i kepakay?
Oway ka da a marata on.
Aden man a manga lokes rekami.
Opama na pagonot siran?
Oway na pagonotan iran so manga wata iran.
Antona i manga wata iran?
Ina palaya den manga babay.
Na kepakay ka den a monot.
Ina miyabayabaya ako a tanto.
Ogaid na pagonot ako mambo.
Ama kiyatokawan ka so bago?
Oway wata aken.
Na antonaa mapiya?
Giyanan na wata aken!
Imanto na abogado ako den.
Kailangan na katokawan iran.
Anta peman i pekatokaon on?
Peteroon sa intair aya a Ranao.
Ama apiya man di den.
Isa aken bo a wata aken a mama.
Ama aden a manga pagari aken a mama.
Di aken diiteroon na
na saken bo i abogado kiran?
Oway. Di ka siran pemikira.
Ama di ngka anan pesowaa.
Antona wata kolay?
Di kami ngka dipakambidabidaa.
Kenaba ko sekano dipakambidabidaa.
Ino ngka diiteroa sa saken bo?
Para siran makapanamar.
Imanto na katawan aken den.
Langon sekano pekebabayaan.
Katawan aken ama.
Melagilagid kano raken.
Ama panalamat kami ka seka i ama ami.
Na piyapiya kano baden. Teroa ngka kiran.
Kaka mapita na salasa.
Na go den.
Ba ngka kiyalipatan den?
Antonai kiyalipatan aken?
Mapita na pemisita ta ko manga dayo aken.
Ah oway kiyatoosangko.
Kaka oba ngka kalipati.
Oway di aken den kalipatan.
Bangkala ka sa mapiya.
Opama na pembangkala ako sa bago?
Oway ba ka di kaya?
Antonai ikeya aken?
Mangaala oto i tamok.
Apiya ka ba manga tataid?
Oway kaka pikikilala aken seka kiran.
Antonai peteroon ka?
Seka i kaka aken a babay.
Ago seka i ari aken a mama.
Miyakowa ngka mataangka ko matao.
Oway katawan aken den.
Kaka pakaturog ako den.
Na ika roo den.
Antona ini a datar oba di mapipiya a ginawa ngka?
Dodokawan ako.
Ingkainoto?
Di ako diimbabanog sa galebek.
Ah na aden a katawan aken a dinggalebekan.
Ba ko ngka ombo keunoti.
Antonai kebayaan ka a galebek?
Aya mapiya raken na so dagaid a galebek on.
Anda anan matatago?
Song ka sii ka seka unotan aken seka on.
Antonai manga kailangan on?
So manga karatas ka na awidi ngka langon.
Makaoma ta roo na antonai ipagise iran reketa?
Di ka den pekawan ka siran den e matao san.
Saden sa miyapasad ka na giyoto mambo i imbegay iran reka.
Kenaba anan di kapemalakasi?
Kenaba o aden a eligibility ngka na magaan ka kapekasoled ka?
Na aden a bakanti san?
Na giyoto i di aken on katawan.
Pangeninta aden a bakanti ron.
Naino ka ise ta kiran.
Oway ogopi ako ngka.
Antonai sowaan ta imanto?
Mangilaylay ta san pasin.
Antonai songowan ka san?
Aden a kowaan aken roo.
Ana antonai kapekaoma ngka oras?
Di ako bo pegti.
Na seka antonai mapipikir ka?
Saken sa peganad aken baden a ilmo.
Na seka mambo na antonai sowaan ka?
Babanog ako sa galebek aken.
Somong ta san baden ka aden ta peketembang.
Ita roo ka anta di makapangilaylay.
Magabi antonai sowaan ta?
Somong ta sa giyoto a di aken diipangadian.
Antonai kekowa ta roo a gona?
Pekasowa ta matiya sa Quran.
Ana maregen aki anan.
Kesowa ta bo.
Antonaa pen i pesowaan iyo roo?
Di kami di mamatiya sa Hadith.
Ana mapiya aki anan.
Oway onot ka.
Oway monot ako.
Kataya so pagari ta a poon sa Saudi.
Ana pagariya mapipiya tano?
Anda i kiyapakaoma ngka?
Malo den miyabolobolo.
Antonai masosowa iyo roo?
Mapiya den Insha Allah.
Anda ka on roo?
Sii ako sa ospital.
Antonai ngaran iyan a ospital?
Aya ngaran iyan a ospital na Al Nur.
Andamanaya i kiyapakasong ka roo?
Aden a ginawai aken a gomagalebek roo.
Miyakasong ka sa Mecca?
Oway.
Antona peman i kakesoy ngka roo?
Saolan imanto.
Ba ako roo mambo pekasong.
Pemasport ka ka an aken seka roo mapakasong.
Andamanaya?
Pakawitan aken seka sa visa.
Antona giyoto a visa?
Working visa oto.
Sii sa pagampaganay na inaden o Tohan so langit ago so doniya.
So doniya na da a mambobontal iyan ago da a madadalem on. Lomalangkap so maliboteng ko liyawaw o kalodan samaoto na so Roh o Tohan na dii mamagenebeneb ko liyawaw o ig.
Pitero o Tohan a Maaden so maliwanag na miyaaden den so maliwanag.
Miyailay o Tohan a mapiya so maliwanag na taros a piyakasibaya iyan so maliwanag ago so maliboteng.
Bitowan iyan so maliwanag sa kadaondaw na so maliboteng na bitowan iyan sa kagagawii. Giyoto a miyagagawii ago miyapita a so paganay a gawii.
Pitero o Tohan a Maaden so kawang a mipagelet ko manga ig ago mapakasesenggaya iyan so manga ig.
Na pimbaalan o Tohan so kawang a miyapakasenggaya iyan so ig sa kababaan o kawang ago so ig sii sa kaporoan iyan na miyanggolaola oto.
Na bitowan iyan so kawang sa langit. Giyoto a miyagagawii ago miyapita a so ikadowa gawii.
Pitero o Tohan a Matimo sa satiman a darpa so manga ig ko atag o langit kaan makagemaw so mamara a lopa na sakamaoto a miyanggolaola den.
Bitowan iyan so mamara a lopa sa kalopaan na so miyatimo a manga ig na bitowan iyan sa ragat. Na miyailay o Tohan a mapiya.
Mandiyadi na pitero o Tohan a Kapamangetoan so kalopaan sa manga paotanotan ago so langon a pitibarangan a pamomolan a pepemagod ago pepemangonga. Na sakamaoto a miyanggolaola den
Ka miyakaaden so kalopaan sa paotanotan ago so langon a pitibarangan a pamomolan. Na miyailay o Tohan a mapiya.
Giyoto a miyagagawii ago miyapita a so ikatelo gawii.
Pitero o Tohan a Maaden so manga solo sii ko langit a mapakasenggaya iran so kadaondaw ago so kagagawii. Mabaloy siran a manga nanao a kitendo ko manga mosim ago so manga gawii ago so manga ragon
Na mamanindaw siran ko langit a pemakaliwanag ko doniya. Na sakamaoto a miyanggolaola den
Ka pimbaalan o Tohan so dowa timan a mangaala a solo a so alongan a makapepaar ko kadaondaw ago so olan a makapepaar ko kagagawii. Inembaalan iyan mambo so manga bitoon.
Tiyago iyan so manga solo ko langit kaan iran mapakaliwanag so doniya
Ago kandatoan iran so kadaondaw ago so kagagawii ago mapakasibaya iran pen so maliwanag ago so maliboteng. Na miyailay o Tohan a mapiya.
Giyoto a miyagagawii ago miyapita a so ikapat gawii.
Pitero o Tohan a Mangapepeno so manga ig sa mbarambarang den a manga panenedaan na makapelayolayog mambo so manga papanok ko kawang.
Na inaden o Tohan so mangaala a seda ko ragat so langon a pitibarangan a manga baraniyawa sii ko ig ago so oman i pisosonan a papanok. Na miyailay o Tohan a mapiya.
Riyakmatan iyan siran langon a tig iyan a Mbabad ago ndakedakel so manga panenedaan kaan mamangipeno ko ragat na ndakedakel mambo so manga papanok sii ko doniya.
Giyoto a miyagagawii ago miyapita a so ikalima gawii.
Pitero o Tohan a Makaaden so lopa sa langon a pitibarangan a manga meranaranap maana a so manga pangangayamen manga paoledoled ago manga binatang. Na sakamaoto a miyanggolaola den
Ka inembaalan o Tohan so langon angkai a pitibarangan a meranaranap. Na miyailay niyan a mapiya.
Oriyan iyan na pitero o Tohan a Mbaal tano sa manosiya a misayan ko ginawa tano ago mipelagid tano. Na kandatoan iran so manga seda ko ragat so manga papanok ko kawang ago so langon o manga pangangayamen manga iila a binatang ago manga paoledoled.
Kagiya ka maoto na inaden o Tohan so manosiya a inisayan iyan siran ko ginawa niyan. Minisayan siran ko ginawa o Tohan ko kiyaadena niyan kiran. Inaden iyan siran a mama ago babay.
Na riyakmatan iyan siran na pitero iyan kiran a Mbabawata kano ago ndakedakel kaan iyo mapeno ago kambayabayai so doniya. Ndatoi niyo so manga seda ko ragat so manga papanok ko kawang ago so langon a meranaranap ko kalopaan.
Na pitero iyan pen a Inibegay aken rekano so langon a pitibarangan a pereperan ago manga onga a kayo a pangenengken iyo.
Ogaid na so langon a binatang manga papanok ago manga paoledoled maana a so oman i baraniyawa na aya pangenengken iran na so manga paotanotan ago so dii meraraon a pamomolan. Na miyanggolaola oto.
Inilay o Tohan so langon taman a inembaalan iyan na sayana a mapiya. Giyoto a miyagagawii ago miyapita a so ikanem gawii.
Miyapasad den so kiyaadena ko langit ago so doniya a rakes o langon a madadalem on.
Kagiya maoma so ikapito gawii na miyapasad den o Tohan so galebek a pinggolaola niyan na domike sekaniyan sii ko ikapito gawii ko langon a galebek iyan.
Piyakambarakat iyan so ikapito gawii ago inisenggay niyan a soti ka domike sekaniyan on sabap sa miyapasad iyan den so langon a galebek iyan a kapangaden.
Giyanan i totolan ko kiyaadena ko langit ago so doniya. Isako pagembaalan o Allah so doniya ago so langit
Na den a ba pamomolan sii sa doniya aya pen o ba paotanotan a ba romiti ko lopa ka kagiya da pen pakiorani o Allah ago da den a manosiya a ba on makapembasok
Ogaid na aden a manga ig a pepekapoon ko didalem a lopa a pepekabasa ko langon o liyawaw o kalopaan.
Samaoto na kominowa so Allah sa bayanek sii ko lopa na linimbag iyan a mama. Inisengaw niyan on sa ngirong so napas a pepangoyag na miyabaloy so mama a baraniyawa.
Miyamola so Allah sa sapadan sii sa Iden sa tampar sa sebangan na roo niyan tiyago so mama a linimbag iyan.
Piyamakato on o Allah so oman i pisosonan o kayo a mapiya i paras ago mapiya a ken so onga niyan. Sii ko look o sapadan na ron matatago so kayo a pembegay sa kapeketokawi ko mapiya ago so marata.
Aden a lawasaig a petoga sii sa Iden a pepekabasa ko sapadan. Sii ko onaan o sapadan na miyambaabaad on so lawsaig sa pat.
Aya ngaran o paganay a lawasaig na Pison a pegondas ko melilibeta ko kalopaan a Habila a aden a bolawan on.

Aya ngaran o ikadowa a lawasaig na Giyon. Pegondas ai ko melilibeta ko kalopaan a Kos.
Aya ngaran o ikatelo a lawasaig na giya Tigris a pegondas sa sebangan a Asiriya. Na aya ikapat a lawasaig na giya Yopratis.
Kinowa o Allah so mama na tiyago iyan ko sapadan a Iden a kibir ago pekaipaten on.
Na bigan iyan so mama sa sogoan a tig iyan a Makapembayabaya ka koman ko onga o apiya antonaa kayo a matatago ko sapadan
Liyo ron so onga o kayo a pembegay sa kaketokawi ko mapiya ago so marata. Di ka den ken ko onga angkoto a kayo ka o makakan ka on na mataan a petay ka sangkoto a gawii
Na pitero o Allah a Kena a ba mapiya i ba mabobotong so mama. Ipagembaal aken sekaniyan sa domadait on a salinggogopa.
Sa da pen ai kanggolaola na miyalimbag o Allah poon ko bote so langon a manga binatang ago manga papanok. Na piyangowit iyan siran ko mama ka pagilain iyan o antonaa i ipemeto niyan kiran na apiya antonaa i inibeto o mama ko oman i bibiyag a kaaden na giyoto den i ngaran iyan.
Kagiya ka maoto na piyamametowan o mama sa ngaran so langon o manga pangangayamen manga papanok ago manga binatang. Ogaid na da pen a ba salinggogopa a domadait ki Adam.
Kagiya ka maoto na piyakipangenepan o Allah so mama sa torog. Sii ko katotoroga on na kinowa niyan so satiman ko gosok o mama ago piyakandemet iyan bo so sapo a kinowaan iyan ko gosok.
Na biyaloy o Allah a babay so gosok a miyakowa niyan ko kilid o mama na inowit iyan so babay ko mama.
Na pitero o mama a Na katii den i datar aken a tolan a poon ko tolan aken ago sapo a poon ko sapo aken. Mbetowan sekaniyan sa babay sabap sa miyakowa poon ko mama.
Giyanan I kesabapan sa kangganati o mama ko ama iyan ago so ina iyan ka petepi siran ago so karoma niyan na pembaloy siran a isaisa.
Si Adam ago so karoma niyan na palaya siran matatalandiyang na kena a ba siran pekeya.
So nipay na aya mala i akal a di so apiya antonaa a binatang a inaden o Allah. Na iniise o nipay ko babay a Ba matamataan a pitero rekano o Tohan a Di kano den ken ko onga o apiya antonaa a kayo sii ko sapadan?
Na tig o babay ko nipay a Pekakan kami ko onga o manga kayo sii ko sapadan
Liyo ron so onga o kayo a matatago ko look o sapadan. Ka pitero o Tohan a Di kano ken ko onga angkoto a kayo ago di niyo pen ai sekoa ka o nggolaolaa niyo na petay kano. 
Matamataan a kena a ba niyo petain! a tig o nipay ko babay.
Ka aya sabap a kiyateroa on o Tohan na katawan iyan a sii ko gawii a kapakakan iyo ron na kebekar so manga mata niyo na kebaloy kano a lagid o Tohan ka ketokawan iyo so mbidaan o mapiya ago so marata.
Na kagiya mailay o babay a so onga angkoto a kayo na mapiya a ken ago mapiya i paras a kapekeilaya niyan on ago ikesigi ini a ikebaloy niyan a maongangen na kominowa sekaniyan on na kiyan iyan. Na bigan iyan on pen so karoma niyan a mipageepeda iyan na komiyan on mambo.
Sarta den a miyanga bebekar so manga mata iran na kiyatokawan iran a matatalandiyang siran. Kagiya ka maoto na piyakandaidair iran mamanai so manga raon a higos na inisapeng iran ko lawas iran.
Si ko kaperimon iyan na miyaneg o mama ago so karoma niyan so dalepek o Allah a pelalakaw sii ko sapadan. Na mitepok siran sii ko manga kayo ko sapadan ka piyagna iran rekaniyan a ginawa iran.
Ogaid na tiyalowan o Allah so mama a tig iyan a Anda ka sesaya?
Inisembag o mama a Miyaneg aken seka sii ko sapadan na miyalek ako ago mitepok ako ka matatalandiyang ako.
Antawaa i mitero reka on sa matatalandiyang ka? a iniise on o Allah. Ba ka miyakakan ko onga o kayo a inisapar aken reka a di ka on ken?
Tig o mama a So babay a inibegay ngka raken a ped aken na sekaniyan i migay raken on ko onga o kayo na kiyan aken.
Na pitero o Allah ko babay a Antonaa bes angkai a pinggolaola ngka? Tig o babay a So nipay na piyagakalan ako niyan na giyoto i kiyapakakan aken on.
Mandiyadi na pitero o Allah ko nipay a Sabap sa pinggolaola ngka oto na kemorkaan ka a di so langon a pangangayamen ago so langon a maila a binatang! Kidola ngka so tiyan ka na kekan ka so bayanek taman ko kaooyagoyag ka.
Pakaperidoain ko seka ago so babay ago so mambo so mbawataan ka ago so mbawataan iyan. Sesaan iyan so olo ngka na tokaan ka so palo niyan.
Na pitero iyan mambo ko babay a Tanto aken a pekaregenen so kaoogat ka na mbaliliten ka sa masakit ko kapembawata a ka. Apiya oto na kebabayaan ka pen so karoma ngka na pendatoan ka niyan den.
Na aya pitero iyan ki Adam na Sabap sa piyakineg ka so karoma ngka ko kiyakana ngka ko onga o kayo a inisapar aken reka a Di ka on ken na Kesintaan so lopa sabap reka na aya bo a kakeragona ngka on ko ken ka na makapenggolalan ko maregen a galebek taman ko kaooyagoyag ka.
Pemangeto on so mangararata a otan ago manga soroken na pekakan ka sa baden dii mamangeto a manga pamomolan.
Aya bo a kapekakan ka sa pereperan na sabap ko kapengangatingi reka nggalebek taman den ko kapakakasoy ngka ko bote ka giyanan i poonan ka pimbaalan ka poon ko bayanek na pembaloy ka bo a bayanek.
Aya inibeto o Adam ko karoma niyan na Sittihawa ka kagiya sekaniyan i pembaloy a ina o langon o manosiya.
Na inimbaal o Allah sa manga nditaren a kobal a ayam so Adam ago so karoma niyan na pinditaran iyan siran.
Oriyan na pitero o Allah a Imanto na miyabaloy so mama a lagid tano ko kiyatokawi niyan ko mbidaan o mapiya ago so marata. Na di on mapeparo o ba sekaniyan makakowa ko onga o kayo a pembegay sa kaoyagoyag ago makakan sekaniyan on taros a makapeginetaw sa taman sa pakataman.
Kagiya ka maoto na piyakaawa sekaniyan o Allah ko Sapadan a Iden ka pakapenggalebeken iyan ko lopa a ron miyakowa.
Kagiya mabogaw niyan roo so mama na tiyagoan iyan so sebangan a Sapadan a Iden sa manga malaikat ago pekedeg a pedang a dii nggigilinggiling ko mbalabala a petemeng ko lalan a ipesong ko kayo a pembegay sa kaoyagoyag.
Rimbang i Adam so karoma niyan a Sittihawa na miyaogat sekaniyan na inimbawata iyan si Kain. Na pitero i Sittihawa a Nggolalan ko tabang o Allah na miyakaaden ako sa wata a mama.
Oriyan iyan na mimbawata sekaniyan sa salakaw a wata a mama a si Abil. Si Abil na mimbaloy a pananagikor sa bilibili na si Kain na taribasok.
Miyakaisa a gawii na somiyapaat si Kain ko Allah ko miyaragon iyan.
Si peman si Abil na siyombali iyan so paganay a nati o isa ko bilibili niyan na so den so aden a kalemboan on i inisapaat iyan ko Allah. Miyasoat so Allah ki Abil ago so inisapaat iyan
Ogaid na da niyan tarimaa si Kain ago so inisapaat iyan. Kagiya ka maoto na miyakarimeng so paras i Kain ka tanto a kiyararangitan.
Mandiyadi na pitero o Allah ki Kain a Ino ka pekerarangiti? Ino pekarimeng so paras ka?
O patot so di ngka dii nggolaolaan na ba ka di ketarima? Ogaid na o di patot so di ngka dii nggolaolaan na magaayan so dosa sii ko pintoan ka ka masisinganin iyan a kandatoan ka niyan ogaid na disomala a mipaar ka nan.
Mandiyadi na pitero i Kain ko pagari niyan a Abil a Somong ta ko dii mbabasokan. Na sii ko kandodoo iran na piyamabaan i Kain so pagari niyan na biyono iyan.
Na iniise o Allah ki Kain a Anda so pagari ngka a si Abil? Di ko katawan a inisembag iyan. Ba saken i pepegipat ko pagari aken?
Tig o Allah a Antonaa bes i pinggolaola ngka. So rogo o pagari ngka na penggoraok raken a pepekapoon ko lopa.
Kasintaan ka imanto na di ka den makapenggalebek ko lopa a mingganga ko kiyatarimaa niyan ko rogo o pagari ngka ko kiyabonoa ngka on.
O temepeng ka mbasok na da den a ba reka ipegeper o lopa. Pembaloy ka a da a kebalingan iyan a dii melaolaog ko doniya.
Pitero i Kain ko Allah a So indaneg raken na mala a di so kekena ko!
Pembogaon ako ngka imanto ko lopa na kebelag ako ko kamamasaan ka. Pembaloy ako a da a kebalingan aken a dii melaolaog ko doniya na apiya antawaa i pekatoon raken na mbonoon ako niyan.
Ogaid na pitero on o Allah a Kena ka o aden a makabono reka Kain na makapito ka misaop. Na giyoto a tiyagoan o Allah si Kain sa tiyap kaan di kebono o apiya antawaa i pekatoon on.
Na miyawa den si Kain ko kamamasaan o Allah na miyaling ko inged a Nod sa sebangan a Iden.
Romimbang si Kain ko karoma niyan na miyaogat na inimbawata iyan si Inok. Sa masa oto na pembangon si Kain sa bandar a inged a inisangay niyan ko wata iyan a mama a si Inok.
Mimbawata si Inok sa wata a mama a si Irad si Irad na aya ama I Mehodsail si Mehodsail na aya ama i Metosail na si Metosail na aya ama i Lamek.
Miyangaroma si Lamek sa dowa kataw a babay a aya manga ngaran iran na si Adah ago si Silah.
Inimbawata i Adah si Yabal apoapoan sekaniyan o manga taw a kibabaling ko manga barombarong ago pepemangoyag sa pangangayamen.
Aya ngaran o pagari niyan na si Yobal a apoapoan mambo o langon a paboboniboniyan sa kotiyapi ago insi.
Si mambo si Silah na mimbawata sa mama a si TobalKain a mimbaloy a panenesel sa langon a pitibarangan a kasangkapan a galang ago potaw. So babay i TobalKain na si Naamah.
Pitero i Lamek ko manga karoma niyan a Hey Adah ago Silah pamakinega ko niyo sekano a manga karoma i Lamek na pakinega niyo so manga katero aken. Miyakabono ako sa mangoda a mama sabap sa bintol ako niyan ago kiyapalian ako niyan.
O makapito misaop si Kain na makapito polo ago pito misaop si Lamek.
Romimbang peroman si Adam ko karoma niyan na mimbawata sa wata a mama na bitowan iyan sa Sito a tig iyan a Bigan ako o Tohan sa salakaw a wata a mama a minisambi ki Abil a miyabono i Kain.
Si mambo si Sito na aden a wata iyan a mama na iningaranan iyan sa Inos. Sangkoto a manga gawii na mipoon mananalo so manga taw ko Ingaran o Allah.
Giyai i salsila ko kiyababadan ki Adam Isako maaden o Tohan so manosiya na pimbaalan iyan siran a mipelagid o Tohan.
Inaden iyan siran a mama ago babay na sii ko kiyaadena niyan kiran na riyakmatan iyan siran ago bitowan iyan sa Manosiya.
Kagiya makapagidad si Adam sa magatos ago telo polo ragon na mimbawata sekaniyan sa mama a lagid iyan na bitowan iyan sa Sito.
Oriyan o kinimbawataan ki Sito na miyakapaginetaw pen si Adam sa miyakawalo gatos ragon na mimbabawata pen sa ped a manga wata a mama ago babay.
Miniraot so idad i Adam sa siyaw gatos ago telo polo ragon na miyatay sekaniyan.
Kagiya makapagidad si Sito sa magatos ago lima ragon na mimbawata sa mama a si Inos.
Oriyan iyan na miyakapaginetaw pen si Sito sa miyakawalo gatos ago pito ragon na mimbabawata pen sa ped a manga wata a mama ago manga babay.
Miniraot so idad i Sito sa siyaw gatos ago sapolo ago dowa ragon na miyatay sekaniyan.
Kagiya makapagidad si Inos sa siyaw polo ragon na mimbawata sa mama a si Kinan.
Oriyan iyan na miyakapaginetaw pen si Inos sa miyakawalo gatos ago sapolo ago lima ragon na mimbabawata pen sa ped a manga wata a mama ago manga babay.
Miniraot so idad i Inos sa siyaw gatos ago lima ragon na miyatay sekaniyan.
Kagiya makapagidad si Kinan sa pito polo ragon na mimbawata sa mama a si Mahalalil.
Oriyan iyan na miyakapaginetaw pen si Kinan sa miyakawalo gatos ago pat polo ragon na mimbabawata pen sa ped a manga wata a mama ago manga babay.
Miniraot so idad i Kinan sa siyaw gatos ago sapolo ragon na miyatay sekaniyan .
Kagiya makapagidad si Mahalalil sa nem polo ago lima ragon na mimbawata sa mama a si Yared.
Oriyan iyan na miyakapaginetaw pen si Mahalalil sa miyakawalo gatos ago telo polo ragon na mimbabawata pen sa ped a manga wata a mama ago manga babay.
Miniraot so idad I Mahalalil sa walo gatos ago siyaw polo ago lima ragon na miyatay sekaniyan.
Kagiya makapagidad si Yared sa magatos ago nem polo ago dowa ragon na mimbawata sa mama a si Inok.
Oriyan iyan na miyakapaginetaw pen si Yared sa miyakawalo gatos ragon na mimbabawata pen sa ped a manga wata a mama ago manga babay.
Miniraot so idad i Yared sa siyaw gatos ago nem polo ago dowa ragon na miyatay sekaniyan.
Kagiya makapagidad si Inok sa nem polo ago lima ragon na mimbawata sa mama a si Mitosilah.
Oriyan iyan na ipageepeda i Inok so Tohan sa miyakatelo gatos ragon na mimbabawata pen si Inok sa ped a manga wata a mama ago manga babay.
Miniraot so idad iyan sa telo gatos ago nem polo ago lima ragon.
Mipageepeda i Inok so Tohan na baden miyada ka kinowa o Tohan.
Kagiya makapagidad si Mitosilah sa magatos ago walo polo ago pito ragon na mimbawata sa mama a si Lamek.
Oriyan iyan na miyakapaginetaw pen si Mitosilah sa miyakapito gatos ago walo polo ago dowa ragon na mimbabawata pen sa ped a manga wata a mama ago manga babay.
Miniraot so idad i Mitosilah sa siyaw gatos ago nem polo ago siyaw ragon na miyatay sekaniyan.
Kagiya makapagidad si Lamek sa magatos ago walo polo ago dowa ragon na mimbawata sa wata a mama.
Iningaranan iyan sa Nok a tig iyan a Giyangkai a wata na mapekapiya niyan so manga ginawa tano ko di tano dii kanggolaolaa ko langon a maregen a galebek tano a minisabap ko kinisintaan o Allah ko lopa.
Oriyan o kinimbawataan ki Nok na miyakapaginetaw pen si Lamek sa miyakalima gatos ago siyaw polo ago lima ragon na mimbabawata pen sa ped a manga wata a mama ago manga babay.
Miniraot so idad i Lamek sa pito gatos ago pito polo ago pito ragon na miyatay sekaniyan.
Kagiya makapagidad si Nok sa lima gatos ragon na mimbabawata sekaniyan sa telo kataw a wata a mama a si Sim si Ham ago si Yapet.
Isako poon den ndakel so manga taw ko doniya ago di siran dii mbabawata sa manga babay
Na aden a manga mbawataan o Tohan a miyailay iran a manga tataid so manga babay a mbawataan o manosiya na piyamangaroma iran so kiyababayaan iran on.
Sangkoto a masa na pitero o Allah a Kena a ba taman sa pakataman a kakakaden o niyawa ko ko lawas o manga taw ka matag siran manosiya. Aya bo a taman a kapepeginetaw iran na magatos ago dowa polo ragon.
Sangkoto a manga gawii na aden a mangaala a taw sii sa doniya a kiyababadan siran ko manga mbawataan o Tohan ago so manga babay a mbawataan o manosiya. Siran i mangaala i kabatowa ago kababantogan a manga mama ko miyangaoona a gawii.
Miyailay o Allah a mala i kadostaan so manga taw sa doniya ka so dii mapamikir o oman i isa kiran na lalayon marata.
Na misendit sekaniyan ko kiyambaali niyan ko manosiya sii sa doniya na miyarata a ginawa niyan.
Kagiya ka maoto na pitero o Allah a Peyopasen aken ko doniya so manosiya a miyaaden aken na kena bo a ba so manga taw ka so pen so manga ayam manga paoledoled ago so manga papanok ka miyakasendit ako ko kiyaadena ko kiran.
Ogaid na inikalimo o Allah si Nok.
Giyai I totolan ki Nok. Maontol a mama si Nok na sekaniyan bo I taw a da a ba on kidaway sii ko masa niyan na ipageepeda iyan pen so Tohan.
Aden a telo kataw a manga wata i Nok a manga mama a si Sim si Ham ago si Yapet.
Mikerata so doniya ko kapekeilaya on o Tohan ago mapepeno a kapanganiyaya.
Miyailay o Tohan a mala a kiyakerata o doniya ka miyamakarata i olaola so langon a taw ron.
Na pitero o Tohan ki Nok a Miyapamikir aken a pageposen aken so langon o manosiya ka lomiyangkap ko doniya so kapepenganiyaya iran na mataan den a mbinasaan ko siran ago so doniya.
Kagiya ka maoto na mbaalen ka a ginawa ngka sa mala a kapal a kayo a kalipapa. Perowarowangi ngka ago lapisi ngka sa lita so soled iyan ago so liyo niyan.
Giyai i kapembaali ngka on aya kalendo iyan na magatos ago lima polo ka mitros aya kabelang iyan na dowa polo ago lima ka mitros ago aya kaporo iyan na sapolo ago lima ka mitros.
Atepi ngka so kapal a aya pangeleban iyan na tenga sa mitros a poon ko bibir iyan taman ko atep. Mbaali ngka sa pintoan so kilid o kapal na pakatelowa ngka ka andana.
Pekitalingomaan aken sa mala a bagiyaw so doniya a ikebinasa o langon a baraniyawa a inaden ko atag o langit. Pematay so langon taman sii sa doniya.
Ogaid na magembaal ako sa kapasadan mipantag reka soled kano ko kapal seka ago so karoma ngka taman ko manga wata a ka a mama ago so manga karoma iran.
Pamakasoleda ngka pen ko kapal so nggagisa ka tiwalaya ko oman i pisosonan o manga meranaranap kaan iyo mapangoyag a rakes o manga ginawa niyo.
Song reka so nggagaisa ka tiwalaya ko oman i pisosonan o papanok oman i pisosonan o binatang ago oman i pisosonan o paoledoled a pemakipangoyag reka.
Rorani ngka so kapal ko langon a pitibarangan a pangenengken a kekan iyo na taliyonga ngka on ka aya niyo kaoyagan ago so manga ayam.
Na so den so langon taman a inisogo o Tohan ki Nok i pinggolaola niyan.
Na pitero o Allah ki Nok a Soled ka den ko kapal seka ago so langon o pamiliya ngka ka seka bo i miyailay aken a maontol sangkai a masa.
Pakaonota ngka so pito ka tiwalaya ko oman i halal a ayam ago isa ka tiwalaya ko oman i karam a ayam
Ago pito mambo ka tiwalaya ko oman i pisosonan o papanok kaan siran langon mapangoyag ago mababad peroman ko dalem o doniya.
Ka makapito pen gawii na pekioranan aken den so doniya ko soled o pat polo kadaondaw ago kagagawii ka peyopasen aken ko liyawaw o lopa so oman i baraniyawa a kiyambaalan aken.
Na ininggolalan i Nok so langon a inisogo on o Allah.
Nem gatos ragon a idad i Nok isako makatalingoma so mala a bagiyaw ko doniya.
Si Nok ago so karoma niyan a rakes o manga wata iyan.ago so manga karoma iran na somiyoled siran ko kapal kaan on mamakalindong sabap ko bagiyaw.
So titiwalaya ko halal ago karam a manga binatang so manga papanok ago so langon a paoledoled ko lopa
A manga mama ago manga babay na somiyoled siran ko kapal a ped i Nok a aya den inisogo o Tohan ki Nok.
Kagiya maipos so pito gawii na miyakatalingoma den ko doniya so mala a bagiyaw.
Sii ko kiyanem gatos ragon a idad I Nok ko ikasapolo ago pito gawii ko ikadowa a olanolan na sii den sangkoto a gawii na mimbebeto so langon a manga bowalan ko didalem a lopa na piyangalelekaan pen so manga gimowa o ig roo sa langit.
Na pendeseng so oran sii ko doniya ko soled o miyakapat polo kadaondaw ago kagagawii.
Sii sangkoto a gawii na miyakasoled den si Nok ago so karoma niyan ko kapal a rakes o manga wata iyan a si Sim Ham ago si Yapet ago so telo kataw a manga karoma iran.
Sakamaoto mambo na so oman i pisosonan o binatang pangangayamen ago paoledoled ago so langon a pitibarangan a manga papanok
A so titiwalaya ko oman i baraniyawa na somiyoled siran ko kapal a ped i Nok
Ka giyoto den i inisogo o Tohan ki Nok. Na likeban o Allah so kapal kagiya mamakasoled siran on den.
Miyakapat polo gawii a dii kambagiyawi ko doniya na sii ko kapepegorog o ig na iniletaw niyan so kapal ko kaporoan o lopa.
Tanto a mala a kiyaorog ago kiyalangkap o ig sii ko doniya na pekeanodanod mambo so kapal ko liyawaw o ig.
Na pegiseg pen a kapepekadalem o ig taman sa miyanga sasangkap so langon a manga poporo a palaw ko pirowarowangan o doniya.
Na pepekadalem den so ig taman sa manga pat repa a kiyasangkapa ko manga palaw.
Miyamatay so langon a bibiyag a inaden sii sa doniya so manga papanok manga pangangayamen manga binatang manga paoledoled ago so langon a manosiya.
Miyamatay so langon o manga baraniyawa ko kalopaan.
Giyanan i kiyapayopasa o Tohan ko langon taman a bibiyag a matatago ko lopa so manga manosiya manga binatang manga paoledoled ago so manga papanok na palaya miyapapas ko doniya. Aya bo a miyalamba na si Nok ago so siran oto a miyaped iyan ko kapal.
Na da den tirak so ig ko doniya ko soled o miyakamagatos ago lima polo gawii.
Ogaid na tatagoon o Tohan sa ginawa niyan si Nok ago so langon a manga binatang ago pangangayamen a miyaped iyan ko kapal. Na piyakasamber iyan so ndo ko doniya na mipoon den tomirak so ig.
Miyanga oolen so manga bowalan ko didalem a lopa na gominek mambo moran ka piyangalelekeban so manga gimowa o ig roo sa langit.
Petirak so ig sa maitomaito na so kiyapopos o magatos ago lima polo gawii na minirat den so ig.
Sii ko ikasapolo ago pito gawii ko ikapito olan na tomiked so kapal ko isa a palaw sii sa kapalawan sa Ararat.
Petirak pen so ig taman ko ikasapolo olan na sii ko paganay a gawii ko ikasapolo olan na miyamakagemaw so poro o manga palaw.
Kagiya makapat polo gawii na likaan i Nok so dirowasa a inembaalan iyan ko kapal
Na miyoka sekaniyan sa kakowak. Na da ini makakasoy ka baden milayolayog ko mbalabala taman ko kiyati o langon a ig ko lopa.
Mandiyadi na miyoka si Nok sa marapatik kaan iyan katokawi o tominirak den so ig.
Ogaid na da den a ba ketoon o marapatik a ketanaan iyan ka lomalangkap pen so ig ko langon o kalopaan na mimbalingan ki Nok sii ko kapal. Na kiyawa i Nok na inisoled iyan.
Nomiyayaw sekaniyan sa miyakapito gawii na piyakalayog iyan peroman so marapatik a poon ko kapal.
Kagiya makakasoy ron ko kaperimon iyan na aden a matotoka iyan a mailaw a raon a kayo a olibi na kiyatokawan i Nok a tominirak den so ig ko doniya.
Na nomiyayaw peroman sa miyakapito gawii na piyakalayog iyan bo so marapatik ogaid na da rekaniyan den kasoy.
Sii ko kiyanem gatos ago saragon a idad i Nok sii ko paganay a gawii ko paganay a olanolan na miyati so ig ko doniya. Kinowa i Nok so midadapeng ko kapal na miyailay niyan a pekemara so lopa.
Na sii ko ikadowa polo ago pito gawii ko ikadowa olanolan na miyamara den piyapiya so kalopaan.
Mandiyadi na pitero o Tohan ki Nok a
Peliliyo kano ko kapal seka ago so karoma ngka taman ko manga wata a ka ago so manga karoma iran.
Pamakaonota ngka pen lomiyo so langon a meranaranap a ped ka a so manga papanok so manga ayam ago so langon a paoledoled kaan siran mamakambabawata ago manga bababad ago manga bebembar ko doniya.
Kagiya ka maoto na lominiyo den si Nok a rakes o karoma niyan ago so manga wata iyan ago so manga karoma iran.
So langon a manga ayam manga paoledoled ago manga papanok a so oman i pekeoyagoyag sii ko kalopaan na mililiyo ko kapal a mitondotondog so oman i pisosonan iran.
Mandiyadi na mimbaal si Nok sa aparan ko Allah na kominowa sekaniyan sa satiman ko oman i pisosonan o halal a ayam ago halal a papanok na piyangorban iyan ai ko Allah a petotongen.
Miyabaw o Allah so mamot na inikasoat iyan na pitero iyan ko ginawa niyan a Di aken den ipesinta so lopa sabap ko manosiya apiya pen marata so masisinganin o poso iran ipoon ko kawawatai kiran ago di aken den mbinasaan so langon a manga baraniyawa a datar o miyanggolaola ko den.
Taman ko kaaaden pen o doniya na so kapeseod ago so dii kaperagon so matenggaw ago so mayaw so pangolaon ago so pangoran so kadaondaw ago so kagagawii na di den tereg.
Riyakmatan o Tohan si Nok ago so manga wata iyan a mama ka pitero iyan kiran a Mbabawata ago ndakedakel kano kaan mamangipeno ko doniya so kebabadan rekano.
So langon a manga binatang sa kalopaan manga papanok sa kawang manga paoledoled ko lopa ago manga seda sa ragat na pengaalek rekano ago pemalagoy mapapalad siran den rekano ko kipepaaren iyo kiran.
Imanto na kekan iyo siran langon ka ipembegay aken siran rekano a pangenengken iyo a lagid o kinibegan aken on rekano ko leletean.
Ogaid na di kano den ken sa sapo a aden pen a rogo on ka so rogo na aya niyan kaoyagoyag.
Disomala a misaop so kapamonoa ko taw. Seopan aken so oman i binatang a makabono sa manosiya ago so pen mambo so oman i taw a makabono sa isen iyan a manosiya.
Apiya antawaa i pekabono sa manosiya na kebono mambo o manosiya ka sii ko kiyambaali o Tohan ko manosiya na inisayan iyan sa ginawa niyan.
Sekano peman na mbabawata ago ndakedakel kano kaan mabembar ko doniya so kebabadan rekano.
Na pitero pen o Tohan ki Nok ago so manga wata iyan a
Pagembaalan ko imanto so kapasadan aken mipantag rekano ago so manga moriyataw niyo
Ago so langon a manga baraniyawa a miyaped iyo so manga papanok manga pangangayamen ago manga binatang a so langon a merananap a miyaped iyo a mililiyo ko kapal.
Na giyai i kapasadan aken itopa ko rekano a di den kapeperomanan o ba mapolang a bagiyaw so langon a oyagoyag a inaden ago di den maaden peroman so bagiyaw a ikebinasa o doniya.
Tig pen o Tohan a Giyai i nanao sangkai a da a ikepos iyan a kapasadan a pagembaalan aken mipantag rekano ago so langon a baraniyawa
Tegoon aken so boloto aken sii ko manga gabon na kebaloy ai a nanao ko kapasadan aken mipantag ko doniya.
Igira a pegowitan aken sa manga gabon so doniya ago pepekagemaw so boloto sii ko manga gabon
Na peketademan aken so initopa ko rekano ago so langon a pisosonan a baraniyawa a di den kapeperomanan o ba mabaloy so ig a bagiyaw a ikebinasa o langon a oyagoyag a inaden.
Igira a pepekagemaw so boloto sii ko manga gabon na pekeilay aken ago peketademan aken so da a ikepos iyan a kapasadan o Tohan mipantag ko langon a baraniyawa ko doniya.
Pitero o Tohan ki Nok a Giyanan den i nanao ko kapasadan a inembaalan aken mipantag ko langon a oyagoyag a inaden ko doniya.
So manga wata i Nok a manga mama a mililiyo ko kapal na si Sim si Ham ago si Yapet.
Giyangkai a telo kataw a manga wata i Nok na aya manga apoapoan o langon a taw sa doniya.
Sa masa oto na mipoon den mamomolaan si Nok na miyamamola sa manga obas.
Kagiya makainom sekaniyan ko arak a ig a obas na miyabereg na miniga ko barombarong iyan a matatalandiyang.
Si Ham a aya ama i Kanaan na miyailay niyan so ama iyan a matatalandiyang na taros a piyanotol iyan ko dowa kataw a pagari niyan sa liyo.
Ogaid na kominowa si Sim ago si Yapet sa kimon na inisablay iran ko dowa a waga iran na miyangendod siran ko ama iran na inisapeng iran on so kimon ko katatalandiyang iyan. Na sabap sa makatatalikod siran on na da iran den mailay so katatalandiyang o ama iran.
Kagiya makanaw si Nok ko kabebereg iyan ago kiyatokawan iyan o antonaa i inikidia on o ari a wata iyan
Na pitero iyan a Pesintaan si Kanaan! Pembaloy sekaniyan a lebi a mababa a oripen o manga pagari niyan.
Pitero iyan pen a So podi na rek o Allah a Tohan i Sim! Mabaloy si Kanaan a oripen i Sim.
Pakalaan o Tohan so pangingedan i Yapet makakaden si Yapet ko manga barombarong i Sim na mabaloy si Kanaan a oripen iyan.
Kagiya maipos so bagiyaw na miyakapaginetaw pen si Nok sa miyakatelo gatos ago lima polo ragon.
Miniraot so idad iyan sa siyaw gatos ago lima polo ragon na miyatay sekaniyan.
Giyai i salsila o manga moriyataw o manga wata i Nok a manga mama a si Sim si Ham ago si Yapet. Mimbabawata siran mambo sa manga mama ko kiyaipos o bagiyaw.
So manga wata i Yapet a manga mama na Si Gomer Magog Maday Yaban Tobal Misik ago si Tiras.
So manga wata i Gomer a manga mama na si Askenas Ripat ago si Togarma.
So manga wata i Yaban a manga mama na si Ilisah Tarsis Kitim ago si Rodanim.
Giyanan den so manga mbawataan i Yapet a so kiyababadan kiran na kibabaling ko mbarambarang den a manga inged iran ago manga nasiyon a so oman i isa ka bangsa na aden a rek iyan a basa.
So manga wata i Ham a manga mama na si Kos Misir Pot ago si Kanaan.
So manga wata i Kos a manga mama na si Sibas Habilah Sabtah Raamah ago si Sabtikas So manga wata i Raamah a manga mama na Si Sibas ago si Didan.
Si Kos na aya ama i Nimrod a mimbaloy a mala i gees ko doniya.
Mapasang sekaniyan i kapanganop ko kapekeilaya on o Allah. Giyanan i dii kateroa o manga taw sa Datar o Nimrod a mapasang i kapanganop ko kapekeilaya on o Allah!
Aya maaped ko paganay a ndatoan iyan na giya manga siti a Babilon Irik Akad ago Kalni a so kalangolangan ai na sii sa inged a Babiloniya.
Poon sangkoto a inged na somiyong sekaniyan sa Asiriya a ron iyan piyamangon so manga siti a Niniba Rihobot Ir Kalah
Ago giya Risin a sii matatago ko pageletan a Niniba ago so kababantogan a siti a Kalah.
Si Misir na aya apoapoan o manga taw sa Lod Anam Lihab Napto
Patros Kaslo  ago Kapetor.
Si Kanaan na aya ama i Sidon a paganay a wata iyan ago apoapoan sekaniyan mambo o manga Hitiyo
Manga Hibosiyo manga Amoriyo manga Girgasiyo
Manga Hibiyo manga Arkiyo manga Siniyo
Manga Arbadiyo manga Simariyo ago manga Hamatiyo. Miyamangiparak angkoto a manga bangsa a kiyababadan ki Kanaan
Na aya kaolad o pangiingedan iran na poon sa Sidon taman sa Gerar a marani sa Gasa sii sa tampar sa pagabagatan na taman peman sa Sodom Gomorah Admah ago giya Siboim a marani sa Lasa sii sa tampar sa sebangan.
Giyanan den so manga mbawataan i Ham a so kiyababadan kiran na kibabaling ko mbarambarang den a manga inged ago nasiyon iran a so oman i isa ka bangsa na aden a rek iyan a basa.
Si Sim a kaka a pagari i Yapet na mimbabawata mambo sa manga mama. Si Sim na aya apoapoan o langon o manga taw sa Ibir.
So manga wata i Sim a manga mama na si Ilam Asor Arpaksad Lod ago si Aram.
So manga wata i Aram a manga mama na si Os Hol Gitir ago si Misik
Si Arapaksad na aya ama i Silah na si Silah na ama i Ibir.
Mimbawata si Ibir sa dowa kataw a mama. So isa kiran na iningaranan sa Pilig ka sii ko masa niyan na miyabaad so manga taw sa doniya. Aya ngaran o pagari niyan na si Yoktan.
Si Yoktan na aya ama i Almodad Silip Hasarmabet Hirah
Hadoram Osal Diklah
Obal Abimail Sibas
Opir Habilah ago si Yobab. Langon siran manga wata i Yoktan a manga mama.
Aya kaolad o pagiingedan iran na poon sa Misa taman sa Sipar ko kapalawan a darpa sii sa tampar sa sebangan.
Giyanan den so manga mbawataan i Sim a so kiyababadan kiran na kibabaling ko mbarambarang den a manga inged ago nasiyon iran a so oman i bangsa kiran na aden a rek iyan a basa.
Langon angkoto a manga taw na manga mbawataan o manga wata a mama i Nok a manga mama. So oman i salsila iran na mipepasod ko manga bangsa a kiyababadan kiran. Miyakapoon kiran so langon a manga nasiyon a miyabembar ko doniya ko kiyaipos o bagiyaw.
Sa pagampaganay na so langon a taw sa doniya na sasatiman i basa ago ndatadatar so di iran dii katero.
Sii ko kapepegiseg iran sa tampar sa sebangan na miyakaoma siran sa kapantaran a lopa sii sa Babiloniya na miyaginged siran roo.
Mimbibitiyarai siran a tig o isa ko ped iyan a Mamagogopa tano ka mamanowang tano sa manga bata a pekategasen tano ko apoy. Kagiya ka maoto na miyosar siran sa manga bata ko di iran dii kambalay ago lapot a miyakandekedeketa on.
Mandiyadi na pitero iran a Imanto na bangonan tano a ginawa tano sa bandar a inged a aden a lantawa on a pekarampay so poro iyan ko langit ka pakibantog tano so ngaran tano kaan tano di kiparak ko pirowarowangan o doniya.
Ogaid na miyanog so Allah ka pagilain iyan so bandar a inged ago so lantawa a pembangonen o manga manosiya.
Na pitero o Allah a Maiisaisa angkanan a manga taw ago sasatiman pen i basa. Na o giyanan i kiyapoonan iran nggolaola na imanto na da a ba iran di mapenggolaola ko apiya antonaa a mapemikir iran.
Na manog tano roo ka goketen tano so basa iran kaan siran di makapesisinabota.
Sii sangkai a okit na iniparak siran o Allah ko dalem o doniya na ginekan iran mangon so bandar a inged.
Giyanan i sabap a kiyabetowi ron sa Babil ka roo giyoket o Allah so basa o langon a manosiya ago poon roo na iniparak iyan siran ko pirowarowangan o doniya.
Giyai i salsila o kiyababadan ki Sim Kagiya makadowa ragon a kiyaipos o bagiyaw na miyakapagidad si Sim sa magatos ragon na mimbawata sekaniyan sa mama a si Arpaksad.
Oriyan iyan na miyakapaginetaw pen si Sim sa miyakalima gatos ragon na mimbabawata pen sa ped a manga wata a mama ago manga babay.
Kagiya makapagidad si Arpaksad sa telo polo ago lima ragon na mimbawata sa mama a si Silah.
Oriyan iyan na miyakapaginetaw pen si Arpaksad sa miyakapat gatos ago telo ragon na mimbabawata pen sa ped a manga wata a mama ago manga babay.
Kagiya makapagidad si Silah sa telo polo ragon na mimbawata sa mama a si Ibir.
Oriyan iyan na miyakapaginetaw pen si Silah sa miyakapat gatos ago telo ragon na mimbabawata pen sa ped a manga mama ago manga babay.
Kagiya makapagidad si Ibir sa telo polo ago pat ragon na mimbawata sa mama a si Pilig.
Oriyan iyan na miyakapaginetaw pen si Ibir sa miyakapat gatos ago telo polo ragon na mimbabawata pen sa ped a manga wata a mama ago manga babay.
Kagiya makapagidad si Pilig sa telo polo ragon na mimbawata sa mama a si Riyo.
Oriyan iyan na miyakapaginetaw pen si Pilig sa miyakadowa gatos ago siyaw ragon na mimbabawata pen sa ped a manga wata a mama ago manga babay.
Kagiya makapagidad si Riyo sa telo polo ago dowa ragon na mimbawata sa mama a si Sirog.
Oriyan iyan na miyakapaginetaw pen si Riyo sa miyakadowa gatos ago pito ragon na mimbabawaa pen sa ped a manga mama ago babay.
Kagiya makapagidad si Sirog sa telo polo ragon na mimbawata sa mama a si Nahor.
Oriyan iyan na miyakapaginetaw pen si Sirog sa miyakadowa gatos ragon na mimbabawata pen sa ped a manga wata a mama ago manga babay.
Kagiya makapagidad si Nahor sa dowa polo ago siyaw ragon na mimbawata sa mama a si Tirah.
Oriyan iyan na miyakapaginetaw pen si Nahor sa miyakamagatos ago sapolo ago siyaw ragon na mimbabawata pen sa ped a manga wata a mama ago manga babay.
Kagiya makapagidad si Tirah sa pito polo ragon na mimbabawata sa manga mama a si Abram si Nahor ago si Haran.
Giyai so totolan ki Tirah Si Tirah na aya ama i Abram Nahor ago si Haran. Si Haran na mimbawata sa mama a si Lot.
Isako oyagoyag pen si Tirah a ama i Haran na miyatay si Haran ko siti a Or sa Babiloniya a ron inimbawata.
Miyangaroma si Abram ago si Nahor. Aya ngaran o karoma i Abram na si Saray ago so karoma i Nahor na si Milka a wata i Haran a aya mambo ama i Iskah.
Si Saray na da a wata iyan ka di pembawata.
Piyamakaonot i Tirah so wata iyan a si Abram so apo iyan a si Lot a aya wata i Haran ago so miyakamong on a babay a si Saray a karoma i Abram na palaya siran gomiyanat sa siti a Or sa Babiloniya ka song sa inged a Kanaan. Ogaid na kagiya makaoma siran sa siti a Haran na komiyaden siran roo.
Kagiya makapagidad si Tirah sa dowa gatos ago lima ragon na miyatay sekaniyan roo sa Haran.
Sa masa na pitero o Allah ki Abram a Awai ngka so inged ka so manga tonganay ngka ago so walay o ama a ka na song ka ko inged a pekiilay aken reka.
Mbaloin ko so manga mbawataan ka a mala a nasiyon ago perakmatan aken seka pen. Mbaloin ko so ngaran ka a kababantogan ago perarakmat ka mambo ko manga ped.
Perakmatan aken so siran oto a perakmat reka ago ipesinta aken so apiya antawaa i pesinta reka na kerakmatan so langon a taw ko doniya a makapenggolalan reka.
Sa masa oto na pito polo ago lima ragon a idad i Abram na gomiyanat sekaniyan sa Haran ka giyoto i pitero on o Allah na miyonot on mambo si Lot.
Piyakaonot i Abram so karoma niyan a si Saray ago so pakiwataan iyan a si Lot na initelon iyan pen so langon a tamok ago manga talasogoay a miyakowa iran sa Haran na miyantap siran sa inged a Kanaan. Kagiya makaoma siran roo
Na tomiyaros lomalakaw si Abram sii sangkoto a inged taman den ko katatagoan ko mala a kayo sa Morah sii sa Sikim. Sa masa oto na mababaling pen so manga Ikanaanen sangkoto a inged
Ogaid na mipeyag so Allah ki Abram na pitero iyan on a Imbegay aken angkai a inged ko manga mbawataan ka. Na mimbaal roo si Abram sa aparan ko Allah a miyakapeyag on.
Oriyan iyan na miyawa sekaniyan roo ka miyantap ko manga bobongan sa sebangan a Bitil na mikampo ko masesebangan a Bitil ago masesedepan a Ay. Mimbaal roo pen sa aparan na tiyalowan iyan on so Ingaran o Allah.
Oriyan oto na tomiyaros lomalakaw si Abram a pegantap sa pagabagatan a Kanaan.
Sangkoto a masa na peteonen so inged a Kanaan na sabap ko karegen o taon na tomiyaros lomalakaw si Abram sa pagabagatan taman sa Misir ka mbeling roo sa di bo matey.
Kagiya makarani sa Misir na pitero iyan ko karoma niyan a Saray a Katawan aken a mataid ka a babay.
Na amay ka mailay ka o manga Imisiren na mapemikir iran a seka i karoma ko na mbonoon ako iran ago pakapegoyagen ka iran.
Kapedipedi ka bo na teroa ngka a babay aken seka. Sabap roo na di ako petay ka ba ako baden kapepiyapiyai sabap reka.
Na giyoto den i miyanggolaola ka sii ko kiyapakaoma i Abram sa Misir na miyailay o manga Imisiren a tanto a mataid a babay si Saray.
Miyailay sekaniyan mambo o ped ko manga sanasanaan o solotan sa Misir na piyodi iran on so kataid iyan. Kagiya ka maoto na miyawit si Saray ko torogan o solotan.
Pipiyapiyaan iyan si Abram sabap ki Saray na bigan iyan sa manga bilibili manga sapi manga kimar manga onta ago manga oripen a manga mama ago manga babay.
Ogaid na tiniyoba o Allah sa mala a paniyakit so solotan ago so langon a taw ko torogan iyan sabap ko kiyakowaa niyan ki Saray a karoma i Abram.
Kagiya ka maoto na piyakisogoan o solotan si Abram na pitero iyan on a Antonaa bes angkai a pinggolaola ngka raken? Ino ngka raken da teroa a karoma ngka sekaniyan?
Ino ngka peteroa a babay ngka sekaniyan a aya ko ron kiyakowaa a mapengaroma ko? Na katii so karoma ngka. Kowaa ngka den ago awa kano den!
Na somiyogo so solotan ko manga pagtaw niyan na piyakaliyo iran si Abram ko inged a rakes o karoma niyan ago so langon taman a rek iyan.
Kagiya makaawa sa Misir na lomiyalakaw si Abram sa tampar sa pagotaraan a pegantap sekaniyan ko pagabagatan a Kanaan a ped iyan si karoma niyan ago so langon taman iyan na miyonot on mambo si Lot.
Tanto a kawasa si Abram ka madakel a pangangayamen iyan a rakes o madakel a pirak ago bolawan.
Na giyanatan iyan a pagabagatan a Kanaan na minisegiseg pen lomalakaw a pegantap sa Bitil. Miyakaoma sekaniyan ko darpa a pageletan a Bitil ago giya Ay a ron gowani miyakakampo
A ron iyan mambo pimbaalan so paganay a aparan. Na roo tiyalowan i Abram so Ingaran o Allah.
Si Lot a moonot ki Abram na aden mambo a manga bilibili niyan manga kambing ago manga sapi a rakes o pamiliya niyan ago manga talasogoay.
Kagiya ka maoto na sii ko katitimo iran langon na di petoon so lopa a kapenateban o manga ayam iran ka tanto den a miyakadakel na di siran keoyag ko satiman a darpa.
Na miyakapepawala so manga pananagikor i Abram ago so manga pananagikor i Lot.
Mandiyadi na pitero i Abram ki Lot a Kapedipedi ka bo na o ba ta makapewala aya pen o ba so manga pananagikor aken ago so rek ka ka tonganaya ta.
Makapemili ka ko apiya antonaa mapiya i kebayaan ka ko langon angkai a kalopaan. Aya mapiya na mbelag ta. O magantap ka sa diwang na sii ako sa kawanan na o magantap ka sa kawanan na sii ako sa diwang.
Na milangkalangkaw si Lot na miyailay niyan a so langon a kapantaran sa Yordan na pemangembowatan a ig so mbalabala on ka datar o Sapadan o Allah ago datar pen o inged a Misir sii sa tampar sa Sowar.
Kagiya ka maoto na miyatomo i Lot so langon a kapantaran a Yordan na miniseg sekaniyan den sa tampar sa sebangan. Giyanan i okit a kiyapakambelag angkoto a dowa kataw.
Mitelimbagak si Abram sa inged a Kanaan na miyaginged si Lot sii ko manga siti ko kapantaran ka biyangon iyan so kampo niyan a marani sa Sodom.
Na so manga mama sa Sodom na palaya den manga rarata ago mala a di iran dii kapakandosa ko Allah.
Na pitero o Allah ki Abram kagiya mabelag on den si Lot a Pelangkalangkaw ka sii ko darpa a katitindegan ka ago ilaya ngka a pagotaraan ago so pagabagatan ago giya pen a sebangan ago so sedepan.
Ka so langon a kalopaan a keilay ngka na imbegay aken reka ago so manga moriyataw ngka sa katangana niyo ron sa taman sa pakataman.
Pakapendakelen ko so kebabadan reka a datar o bayanek ko lopa taman sa opama ka aden a makabilang ko bayanek ko lopa na giyanan bo i kakebilanga ko kebabadan reka!
Ika roo den na lalakawi ngka so kaolad angkanan a lopa ka imbegay aken reka.
Mandiyadi na initepas i Abram so kampo niyan ka roo miyaling ko marani ko mangaala a kayo sa Mamri sii sa Hibron. Na roo sekaniyan peman mimbaal sa aparan ko Allah.
Sangkoto a masa na aden a pat kataw a manga dato si Amrapil a dato sa Babiloniya si Ariyok a dato sa Ilasar si Kidorlaomer a dato sa Ilam ago si Tidal a dato sa Gowim
A miyakitidawa siran ko salakaw pen a lima kataw a manga dato a si Biras a dato sa Sodom si Birsiyas a dato sa Gomorah si Sinab a dato sa Admah si Simiber a dato sa Sibowim ago so dato sa Bila .
Miyaisaisa angkai a lima kataw a manga dato na piyakatimo iran so manga sondaro iran sii ko balintad sa Sidim .
Sii ko soled o miyakasapolo ago dowa ragon na mipapaar siran i Kidorlaomer ogaid na sii ko ikasapolo ago telo ragon na siyopak iran sekaniyan.
Sii ko ikasapolo ago pat ragon na si Kidorlaomer ago so miyamakapagabanga on a manga dato a rakes o manga sondaro iran na pinggogobat iran ago piyamanaban iran so manga Ripayo sii sa Astirot Karnaim so manga Sosiya sii sa Ham so manga Imiyo sii sa kapantaran sa Kiriyataim
Ago so manga Horiyo sii ko kapalawan sa Idomiya na piyanaloba iran siran taman sa Ilparan a marani ko disirto.
Oriyan iyan na pipetoan iran a Inmispat  ago miyamangipaar iran so dalem a inged o manga Amalik ago so pen so manga Amoriyo a kibabaling sa Hasason Tamar.
So peman so manga dato sa Sodom Gomorah Admah Sibowim ago Bila  na tiyanor iran so manga sondaro iran sii ko balintad sa Sidim na miyakitidawa siran
Ki Kidorlaomer a dato sa Ilam si Tidal a dato sa Gowim si Amrapil a dato sa Babiloniya ago si Ariyok a dato sa Ilasar lima kataw a manga dato a miyakitidawa ko pat kataw a manga dato.
So balintad sa Sidim na mapepeno a manga galebo a lapoten na kagiya palagoyan o manga dato sa Sodom ago Gomorah so manga ridoay iran na miyanga oolog siran baden ko manga galebo ogaid na so telo kataw a ped a manga dato na miyamagapas ko manga palaw.
Pitetaban o pat kataw a manga dato so langon a manga tamok sa Sodom ago Gomorah a rakes o langon a kaoyagan iran na miyawa siran roo den.
Biniyag iran pen si Lot a pakiwataan i Abram ago so langon a rek iyan ka kagiya mababaling sa Sodom.
So sakataw a miyakapalagoy na somiyong ki Abram a Hibriyo na piyanotol iyan on so miyanggolaola. Sa masa oto na mababaling si Abram ko marani ko mangaala a kayo a rek i Mamri a so Amoriyo a aya pagari i Iskol ago si Anir. Palaya siran manga abanga i Abram.
Kagiya maneg i Abram a miyabiyag so tonganay niyan na linimod iyan so telo gatos ago sapolo ago walo a miyasinanad a manga mama a inimbabawata ko kampo niyan na siyaloba iran so pat kataw a dato taman den sa siti a Dan.
Pimbaabaad iyan so manga pagtaw niyan na giyobat iran so manga dato sii ko kagagawii. Tiyaban iran siran ago piyanaloba iran taman den sa Hobah sii sa pagotaraan a Damaskos.
Miyakowa peroman i Abram so langon a tamok na inibaling iyan pen si Lot a pakiwataan iyan a rakes o manga rek iyan ago so pen so manga babay ago so manga ped a taw a miyanga bibiyag.
Kagiya makakasoy si Abram ko oriyan o kiyatabana niyan ki Kidorlaomer ago so manga dato a abanga iyan na inalaw sekaniyan o dato sa Sodom sii ko balintad sa Sabih a bebetowan mambo sa Balintad o manga Dato.
Na si Milkisidik a dato sa Salim ago imam o Lebi a Maporo a Tohan na miyawid roo sa paan ago arak ki Abram
Na riyakmatan iyan sekaniyan a tig iyan a Rarakmatan si Abram o Tohan a Lebi a Maporo a Miyaden ko langit ago so doniya!
So podi na rek o Tohan a Lebi a Maporo a aya reka miyalad ko manga ridoay ngka! Na inibegay ron i Abram so ikasapolo bagi ko langon taman a miyataban iyan.
Na pitero o dato sa Sodom ki Abram a Began ka raken so manga taw na rek ka den so manga tamok.
Ogaid na pitero on i Abram a Minisepa aken den ko Allah a Lebi a Maporo a Tohan a Miyaden ko langit ago so doniya
A di aken den kowaan so apiya antonaa a rek ka a apiya so sapotol a tanor o di na ba so iket a tinilas ka o ba ngka matero i Saken i miyaloy ki Abram a tatamoken.
Da den a kowaan ko a rowar ko miyakan o manga pagtaw aken ago so bagian o manga abanga aken a miyonot raken a si Anir Iskol ago si Mamri. Pakikowaan ka kiran so bagian iran.
Kagiya maipos oto na miyakiilay so Allah ki Abram ago miyakimbitiyarai ron a tig iyan a Di ka pekelek Abram Saken i kelong ka na mbegan ko seka sa mala a balas.
Pitero i Abram a Ya Allah a Kadnan ko antonaa i kipantag o imbegay ngka raken kagiya da a wata aken na aya bo a makapekewali ko tamok aken na si Iliyasar a taw sa Damaskos?
Kagiya da ako ngka den begi sa wata na so isa ko talasogoay aken na aya makapekewali ko tamok aken.
Na giyoto a pitero on a Allah a Giyangkanan a mama na kena a ba so makapekewali ko tamok ka ka so rek ka a wata a mama a pekapoon ko lawas ka na aya on makapekewali.
Na inowit sekaniyan o Allah sa liyo na pitero iyan on a Ilaya ngka a langit ago bilanga ngka so manga bitoon o kegaga ngka milang. Na tig iyan pen a Giyanan den i kadakel o kebabadan reka.
Na miyaratiyaya si Abram ko Allah na inibilang o Allah so paratiyaya niyan a aya niyan kaontol.
Pitero iyan on pen a Saken so Allah a aya reka miyakaawa sa Or roo sa Babiloniya kaan aken reka mibegay angkai a inged sa katangana ngka on.
Ogaid na pitero i Abram a Ya Allah a Kadnan ko andamanaya i kaketokawi aken ko kaketangana ko ron?
Tig o Allah a Witi ako ngka sa isa a sapi isa a babay a kambing ago isa a mama a bilibili a nggagatelo ragon a idad iyan na rakesi ngka sa isa a marapatik ago isa a pagapak.
Na inowit on langon ai i Abram na piyamotol iyan siran na go inipametad iyan so manga sapo sa dowa koyog ka piyakapepantaga iyan so oman i sepotola on ogaid na da niyan pangopaka so manga papanok.
Piyanayab o manga banog so sapo ogaid na biyogaw siran i Abram.
Kagiya pesedep den so alongan na piyangenepan a torog si Abram na miyaoma sekaniyan a piyakalekelek a tanto a maliboteng.
Na pitero on o Tohan a Pekitokawan ko reka a matamataan a makapeginetaw so manga moriyataw ngka a manga mananangga sii ko inged a kena a ba iran rek. Roo siran mapengongoripen ago pemakaregenan ko soled o makapat gatos ragon.
Ogaid na siksaan aken so nasiyon a makapengongoripen kiran na maipos oto na pekaliyo siran on a makapetelon sa mala a kakawasaan.
Seka peman na kitapi ka ko manga apo o ka a lomilintad ka. Kilebeng ka amay ka teman den piyapiya so omor ka.
Na di sii pen makapembalingan so manga moriyataw ngka taman ko ikapat kaapid iran ka so kadostaan o manga Amoriyo na da pen matarotop ko kindanegen ko ron kiran.
Kagiya somedep so alongan ago lomiyangkap den so maliboteng na minitekaw a kiyapakagemaw o pegebel a koden ago pekedeg a barabad na miyokit siran ko pageletan o dowa koyog a manga sapo.
Giyoto den i kiyambaali o Allah sa kapasadan mipantag ki Abram a tig iyan a Imbegay aken ko manga mbawataan ka angkai a lopa a poon ko lawasaig sa Misir taman den ko mala a lawasaig a giya Yopratis
A maaped on so pagiingedan o manga Kiniyo manga Kinisiyo manga Kadmoniyo
manga Hitiyo manga Pirisiyo manga Ripayo
manga Amoriyo manga Kanaaniyo manga Girgasiyo ago manga Hibosiyo.
So karoma i Abram a si Saray na da den makambawata sa wata ki Abram. Ogaid na aden a talasogoay niyan a babay a Imisiren a aya ngaran iyan na si Hagar
Na pitero i Saray ki Abram a Da peroa o Allah a kapakambawata aken. Na pengnin ko reka a rembanga ngka so talasogoay aken a babay. Baanda ron penggolalan so kakebegi raken sa wata. Na miniyog si Abram ko pitero i Saray.
Kagiya ka maoto na inibegay i Saray si Hagar a Imisiren a talasogoay niyan ki Abram a pembaloy a karoma niyan.
Na rimbang i Abram si Hagar na miyaogat. Kagiya katokawan i Hagar a maogat sekaniyan na inepoonan iyan mamagitowito so bai niyan.
Na pitero i Saray ki Abram a Madaneg ka sabap sangkai a kaperasaya raken. Piyalad aken reka so talasogoay aken a kerembang ka ogaid na ipoon ko kiyatokawi niyan sa maogat sekaniyan na ba ko niyan den pepemagitowitoa. Makokom ta o Alah o antawaa rekta i maontol seka o di na saken!
Ogaid na pitero i Abram a Ilaya ngka man ka kambabayabayaan ka so talasogoay ngka! Nggolaolaa ngka on so apiya antonaa i ikesoat ka. Na ipoon roo na pepakaregenan i Saray si Hagar a aya niyan minipalagoy ki Saray.
Ogaid na so malaikat o Allah na miyaoma niyan si Hagar ko marani ko bowalan sii ko disirto. Giyoto den so bowalan ko kilid o lalan a ipesong sa Sor.
Na pitero iyan a Hey Hagar a talasogoay i Saray anda ka poon ago anda ka song? Pepelagoyan aken so bai aken a Saray a inisembag iyan.
Na pitero on o malaikat o Allah a Kasoy ka ko bai ngka ago pakimbayabaya ka on.
Tig iyan pen a Pakapendakelen ko so manga mbawataan ka taman sa di siran kebilang.
Na pitero pen o malaikat o Allah a Maogat ka imanto na pembawata ka sa mama. Aya ngka on imbeto na Ismail ka tiyago o Allah sa ginawa niyan so kapekerasay ngka.
Pembaloy sekaniyan a datar o maila a kimar sorangen iyan so oman i isa a taw na sorangen sekaniyan mambo o langon a taw na mbeling sekaniyan a misisibay ko langon o manga tonganay niyan.
Na bitowan i Hagar so Allah a miyakimbitiyarai ron sa Ingaran a Seka so Tohan a pepekailay ka pitero i Hagar a Miyailay aken den sii bes so Tohan a pepekailay raken!
Giyanan i sabap a bitowan angkoto a paridi sa Paridi o Oyagoyag a Pepekailay raken na sii den matatago ko pageletan o Kadis ago Birid.
Na mimbawata si Hagar sa wata a mama ki Abram na iningaranan i Abram sa Ismail.
Miyakawalo polo ago nem ragon a idad i Abram ko kinimbawataan i Hagar ki Ismail.
Kagiya makasiyaw polo ago siyaw ragon a idad i Abram na mipeyag on so Allah a tig iyan a Saken so Tohan a Lebi a Mabager. Pangongonotani ako ngka ago di ka pekidaway.
Itoman aken so kapasadan aken mipantag reka ka tanto aken seka a pakapembabaden.
Somiyodiyod si Abram na pitero on o Tohan a
So saken on na giyai so kapasadan aken mipantag reka pembaloy ka a apoapoan o madakel a nasiyon.
Di ka den kebetowan sa Abram ka aya ngaran ka na Ibrahim sabap sa minitoro aken seka a kebaloy a apoapoan o madakel a nasiyon.
Tanto aken a pakapendakelen so manga mbawataan ka na mbaloin ko siran a manga nasiyon na aden mambo a manga dato a pekapoon reka.
Itoman aken angkai a initopa ko sii reka ago sii ko manga moriyataw ngka taman den ko kapemagapidapidi kiran ka da a ikepos iyan ai a kapasadan sa saken i Tohan ka ago Tohan mambo o manga moriyataw ngka.
So dalem a inged a Kanaan a matag ka on mananangga imanto na imbegay aken reka ago so manga moriyataw ngka sa katangana iran on sa taman sa pakataman na saken so Tohan iran.
Na pitero pen o Tohan ki Ibrahim a So seka on na disomala a mipenggolalan ka mambo so kapasadan aken seka ago so manga moriyataw ngka taman den ko kapemagapidapidi kiran.
Na giyai i kapasadan aken mipantag rekano ago so manga moriyataw ngka a mipenggolalan iyo oman i isa a mama sii rekano na matori.
Giyangkanan a kapanoria rekano na aya tanda o kapasadan aken mipantag rekano.
Taman den ko kapemagapidapidi rekano na matori so oman i mama sii rekano amay ka makawalo gawii a idad iyan a ped on pen so siran oto a kena a ba niyo mbawataan ka inimbawata baden ko kampo niyo o di na miyapamasa niyo ko di niyo royod a taw.
Apiya anda ko talasogoay a inimbawata ko walay niyo o di na miyapamasa o pirak iyo na disomala a matori. Giyangkai a kapasadan aken a mitatanda ko manga lawas iyo na da a ikepos iyan a kapasadan.
Apiya antawaa a mama i da matori na kebelag ko isa ka maginged a Israil ka miyasogok iyan so kapasadan aken.
Na pitero pen o Tohan ki Ibrahim a So sii ron peman si Saray a karoma ngka na di ngka den pembetowi sa Saray ka Sarah den i ngaran iyan.
Perakmatan aken sekaniyan ago matamataan a mbegan aken seka sa wata a mama a nggolalan rekaniyan. Perakmatan aken si Sarah na pembaloy mambo a ina o manga nasiyon. Na aden a manga dato o manga bangsa a pekapoon sekaniyan.
Na somiyodiyod si Ibrahim ogaid na mikela sekaniyan a pitero iyan sa ginawa niyan a Makapembawata bes so mama a miyakamagatos ragon a idad iyan? Keogat si Sarah a miyakasiyaw polo ragon a idad iyan?
Na pitero i Ibrahim ko Tohan a Mataan a kabaya aken a si Ismail i makapeginetaw a rarakmatan ka!
Tig o Tohan a Oway ogaid na pembawata reka so karoma ngka a si Sarah sa wata a mama na aya ngka on imbeto na Iskak. Ipetoman aken rekaniyan ago so manga moriyataw niyan so kapasadan aken sa taman sa pakataman ka da a ikepos iyan ai a kapasadan.
So sii ron mambo si Ismail na miyaneg aken so piyangni ngka mipantag on ka perakmatan ko ago mbegan ko sa madakel a wata ago tanto aken sekaniyan a pakapembabaden. Pembaloy sekaniyan a ama o sapolo ago dowa kataw a olowan na mbaloin ko so kebabadan on a mala a nasiyon.
Ogaid na aya tomanan ko ko kapasadan aken na so wata a ka a si Iskak a ipembawata i Sarah sangkai a masa ko pekatalondog a ragon.
Na kagiya makapasad makimbitiyarai so Tohan ki Ibrahim na miyawa rekaniyan.
Sii den sangkoto a gawii na ininggolalan i Ibrahim so miyatero on o Tohan ka piyamanori iyan si Ismail a wata iyan ago so langon a ped a manga mama ko kampo niyan a rakes o manga talasogoay a inimbabawata ko kampo niyan o di na miyapamasa niyan.
Siyaw polo ago siyaw ragon a idad i Ibrahim ko kiyatoria on
Na so wata iyan a Ismail na sapolo ago telo ragon a idad iyan.
Si Ibrahim ago si Ismail na palaya siran miyanga totori sangkoto a gawii
A rakes o langon a talasogoay a inimbabawata ko kampo i Ibrahim o di na miyapamasa ko di niyan royod a taw.
Mipeyag so Allah ki Ibrahim ko marani ko mangaala a kayo sii sa Mamri. Somasandang si Ibrahim ko gimowa o barombarong iyan ko keoto a alongan
Na biyangon iyan a olo niyan na miyailay niyan so telo kataw a mama a tomitindeg ko malo on mawatan. Kagiya mailay niyan siran na pinggagaanan iyan malaw. Somiyodiyod si Ibrahim
Na pitero iyan a Hey Kadnan ko o kelimoon ako ngka na di ako ngka pelepasa a oripen ka.
Sirong kano sangkai a kayo ka pakiwitan ko sekano sa ig a kionab iyo ko manga ai niyo.
Na komowa ko sa makan iyo kaan makapiya a ginawa niyo na go kano bo taros ka sii kano den miyakaaot ko oripen iyo. Tig iran a Oway nggolaolaa ngka den so pitero o ka.
Na minggagaan somoled si Ibrahim ko barombarong na pitero iyan ki Sarah a Nggagaan ka kowa ka sa telo ka asad ko mainek a arina na pelililowa ngka na go ngka mbaali a paan.
Miyalalagoy si Ibrahim ko kodal na miyamamili on sa mapiya ago kaolit a nati a sapi na inibegay niyan ko talasogoay niyan a aya on minggagaan tiyagar.
Miyawid si Ibrahim sa mimbatik ago da mbatik a gatas ago so miyatiyagar a sapo o sapi na inipagana niyan kiran. Sii ko kapeken iran na tomitindeg sekaniyan sii ko obay iran ko atag a kayo.
Na iniise iran on a Anda si Sarah a karoma ngka? Ndodoo ko barombarong a tig iyan.
Na pitero o isa kiran a Matamataan a kesoy ako reka sa datar ai a masa ko talondog a ragon na pembawata si Sarah a karoma ngka sa wata a mama. Na pepamakinegen siran i Sarah ko ginowa o barombarong a katatalikodan o mama.
Miyalokes si Ibrahim ago si Sarah ka minitolod den so idad iran na tiyapekan si Sarah.
Na inikela i Sarah sii sa ginawa niyan a tig iyan a Imanto a miyaronot ako den ago miyalokes so karoma ko na ba ako pen kegedii sa kabebaya?
Na pitero o Allah ki Ibrahim a Ino pekela si Sarah a pitero iyan a Ba mataan a pembawata ako a miyalokes ako den?
Ba aden a di kegaga o Allah? Kesoy ako reka sii ko matetendo a masa ko talondog a ragon na pembawata si Sarah sa mama.
Na kagiya miyalek si Sarah na mipelaw a tig iyan a Da ako kela. Ogaid na pitero iyan a Kena ka mikela ka.
Gomiyanat so manga mama na somiyong siran ko darpa a ron iran ketolongi a siti a Sodom na inidolog siran i Ibrahim.
Na pitero o Allah ko ginawa niyan a Ba aken pegmaa ki Ibrahim so magaan aken penggolaolaan?
Mataan a pembaloy so kebabadan on a kababantogan ago mala i gees a nasiyon na kerakmatan so langon a nasiyon ko doniya a makapenggolalan rekaniyan.
Ka miyapili aken sekaniyan a mapamando iyan so manga wata iyan ago so kebabadan kiran sa kapengongonotani ran ko Allah ago so kanggolaolaa iran ko ontol ago so matito kaan aken mitoman ki Ibrahim so initopa ko ron.
Kagiya ka maoto na pitero o Allah ki Ibrahim a Tanto a matanog a kapekenega ko ko kapepekarata o manga taw sa Sodom ago giya Gomorah ago sayana a mapened a di iran dii kapakandosa.
Penogan aken siran imanto kaan aken mapariksa o ba iran miyanggolaola langon so marata a miyaneg aken na o di benar na ketokawan aken.
Mandiyadi na miyawa roo so dowa kataw ko manga mama na miyantap siran sa Sodom ogaid na makatitindeg roo den si Ibrahim ko hadapan o Allah.
Miyobay rekaniyan si Ibrahim a tig iyan a Ba mataan a iperakes ka so manga oontol ko kapolanga ngka ko manga rarata?
Opama ka aden a lima polo kataw a maontol ko siti na ba ngka mbinasaa so dalem a inged? Ba ngka di pelepasa sabap ko lima polo a manga oontol a kebabaling on?
Mawatan sa ginawa ngka o ba ngka perakesen so manga oontol ko kambonoa ngka ko manga rarata a pakapendataren ka so ikidia ngka ko maontol ago so marata. Mostakil o ba ngka nan nggolaolaa! Ba di ontol so penggolaolaan o pengokom ko dalem a doniya?
Inisembag o Allah a O makatoon ako sa lima polo kataw a maontol sii sa Sodom na pelepasen aken so dalem a siti sabap kiran.
Mitero peroman si Ibrahim a tig iyan a Pepekaraw ako reka pen makimbitiyarai Kadnan apiya pen matag ako baden bayanek ago ombi.
Opama ka aden bo a pat polo ago lima kataw a maontol ka kena a ba lima polo na ba ngka mbinasaa so dalem a siti sabap sa kiyakorangan sa lima kataw? Tig iyan a O katoonan aken sa pat polo ago lima kataw a maontol na di aken mbinasaan so siti.
Na miyakimbitiyarai ron peroman si Ibrahim a tig iyan a Opama ka aya bo a matoon roo na pat polo kataw a maontol? Tig iyan a O aden a pat polo kataw a maontol na di aken anan mbinasaan.
Na pitero i Ibrahim a Kapedipedi ka bo na o ba ka kararangiti Kadnan ka pakateroa ko ngka bo. Opama ka aya bo a matoon roo na telo polo kataw a maontol? Na tig iyan a Di aken anan penggolaolaan o makatoon ako roo sa telo polo.
Pitero i Ibrahim a Pepekaraw ako reka pen makimbitiyarai Kadnan ogaid na opama ka aya bo a matoon roo na dowa polo kataw a maontol? Tig iyan a O makatoon ako sa dowa polo kataw na di aken mbinasaan.
Na pitero i Ibrahim a Kapedipedi ka bo na o ba ka kararangiti Kadnan ka pakateroa ko ngka sa makaisa pen. Opama ka aya bo a matoon roo na sasapolo a manga oontol? Tig iyan a O aden a sapolo kataw na di aken mbinasaan.
Kagiya makapasad makimbitiyarai so Allah ki Ibrahim na miyawa roo na miyaling mambo si Ibrahim.
Perimon kagiya makaoma so dowa kataw a malaikat sa Sodom. Sa masa oto na moontod si Lot sii ko ipesoled ko siti na kagiya mailay niyan siran na tominindeg na inalaw niyan siran. Somiyodiyod sekaniyan
A tig iyan a Manga Kadnan ko kapedipedi kano bo na bolos kano ko walay o oripen iyo. Makapengonab kano roo ko manga ai niyo ago makatorog kano roo pen na pekataros kano ko songowan iyo amay ka kepita. Di a pitero iran ka sii kami keden sa plasa imanto a kagagawii.
Ogaid na kagiya tanto niyan siran a tigel na miyonot siran on ko walay niyan. Pitiyagaran iyan siran sa makan iran ago mimbaal sekaniyan sa paan a da a tapay ron na komiyan siran on.
Sa da iran pen kapakatorog na so langon a manga mama ko dalem a siti a Sodom a ndatar so mangoda ago so lokes na linikopan iran so walay.
Liyalis iran si Lot a tig iran a Anda so manga mama a miyakaoma reka imanto a kegagawii? Liyon ka siran rekami kaan ami mipemotaliya.
Liniyowan siran i Lot na initalanged iyan on so pintoan ko talikodan iyan.
Pitero iyan a Pengangampedian ako rekano manga gari di niyo penggolaolaa angkai a marata!
Ilaya niyo man ka aden a dowa kataw a wata aken a babay a da den marembang a mama. Kapedipedi kano bo ka aya ko rekano den pakaliyon na mapenggolaola niyo kiran den so kabaya iyo. Ogaid na di niyo penggolaolai sa apiya antonaa angkai a manga mama ka miyolos siran ko walay aken na disomala a kelinding aken siran.
Ogaid na tig iran a Di kami ngka pegalangi! Tig iran pen a Miyakaoma sii si aki ini a matag mananangga ogaid na imanto na baden pesayan sa pangongokom! Awa ka san ka seka baden i pakataamen ami sa masakit! Na ipeseromag iran si Lot ka pendasegen iran so pintoan sa kanggebaa iran on.
Ogaid na so dowa kataw a mama sii ko soled o walay na kiyawa iran si Lot na giyamit iran sa soled na initalanged iran on so pintoan.
Na siniksa iran a kabobota so manga mama ko liyo o walay a ndatar so mangoda ago so lokes a diyokawan siran mangapap ko pintoan.
Pitero o dowa kataw a mama ki Lot a Ba aden pen a ped ka sii sangkai a siti a manga wata a ka a mama o di na babay o di na miyamakamong reka a manga mama o di na ped pen a manga tonganay ngka? Liyon ka siran
Ka mbinasaan ami den angkai a inged. Sabap sa tanto den a matanog a kapekenega o Allah ko kapepekarata o manga taw sii na siyogo kami niyan sa kambinasa mi ron.
Mandiyadi na siyongowan i Lot so pekamong on a manga mama a matataalik ko manga wata iyan a babay na pitero iyan a Nggagaan kano lomiyo sangkai a siti ka mbinasaan den o Allah! Ogaid na aya kagegedaa iran on na ba sekaniyan baden dii sendag.
Kagiya sobo na tigel o manga malaikat si Lot a tig iran a Nggagaan ka! Pakaonota ngka so karoma ngka ago so dowa kataw a manga wata a ka a sisii na liyo kano so siti kaan kano di pematay ko kasiksaa on.
Na dii sesendosendod si Lot ogaid na kagiya inikapedi o Allah na piyangapetan o manga mama so lima niyan ago so lima o karoma niyan ago so dowa kataw a wata iyan a manga babay na piyangowit iran siran ko liyo o siti.
So den so kiniliyon iran kiran na pitero o isa on a Palagowi niyo a ginawa niyo! Di kano ndingil ko talikodan iyo ago di kano tereg ko apiya anda ko kapantaran! Palagoy kano roo ko manga palaw kaan kano di pematay!
Ogaid na pitero on i Lot a Di Kadnan ko kapedipedi ka bo!
Inikapedi ako ngka den a oripen ka ago tanto ako ngka a inikalimo ko kiyasabeta ngka ko niyawa ko. Ogaid na di ako makapegapas ko manga palaw ka baanda ko peraota angkai a morala na petay ako.
Ilaya ngka man ka kaoto so maito a inged a marani a kepalagoyan aken. Kapedipedi ka bo na ron ako ngka on pakapagapasa ka tanto a maito  ba di benar? Na aya kakesabet o niyawa ko!
Miniyog ako a pitero iyan. Amponen aken pen angkanan a piyangni ngka di aken mbinasaan so maito a inged a pitero o ka.
Ogaid na pagapas ka roo nggagaan ka da den a ba ko mapenggolaola taman ko kapakaoma ngka on.
Somibang den so alongan ko kiyapakaoma i Lot sa Sowar.
Sangkoto den a oras na piyakioranan o Allah sa pekedeg a sandawa a Sodom ago giya Gomorah a sii makapopoon ko Allah sa langit.
Piyaminasa niyan angkoto a manga siti ago so langon o kapantaran taman ko langon a kibabaling sangkoto a manga inged ago so pepamangeto ko lopa.
Ogaid na so karoma i Lot na dominingil ko talikodan iyan ka pimbantayan iyan ai na miyabaloy sekaniyan a mapopolaos a timos.
Teked a kapipita ko miyakatalondog a gawii na mimbowat si Ibrahim na komiyasoy ko darpa a miyaadap iyan on so Allah.
Tiyolongan iyan a Sodom ago giya Gomorah ago so langon o kapantaran na miyailay niyan so peselepot a bel a pepekapoon ko lopa a datar o kapetegebel o mala a rapog.
Ogaid na sii ko kiyabinasaa o Tohan ko manga siti ko kapantaran na tatagoon iyan sa ginawa si Ibrahim ka piyakapalagoy niyan si Lot ko mala a kasiksaan a minibinasa ko manga siti a ron sekaniyan babaling.
Kagiya pekelek si Lot o ba kakaden sa Sowar na miyawa siran roo ago so dowa kataw a wata iyan a babay na tomiyakedeg siran ko kapalawan na roo siran komiyaden ko liyang.
Miyakaisa a gawii na pitero o kaka a wata iyan ko ari niyan a Pekelokes den so ama ta ago da a ba mama sangkai a darpa a makapengaroma rekta kaan ta makambabawata.
Aya mapiya na pakainomen ta sa pakabereg so ama ta na romembang ta on kaan ta mababad a sii makapenggolalan ki ama.
Na piyakainom iran sa pakabereg so ama iran sangkoto a kagagawii. Somiyoled on so kaka a wata iyan na romimbang on na di katawan i Lot i kiyarembanga on o di na so kiyambowat o wata iyan.
Sii ko miyakatalondog a gawii na pitero o kaka ko ari niyan a Kagai ko gagawii na miyakarembang ako ki ama. Na pakainomen ta sekaniyan peroman sa pakabereg imanto a gagawii. Na soledi ngka ago rembang ka on kaan ta mababad so mbawataan tano a ron makapenggolalan.
Kagiya ka maoto na piyakainom iran peman sa pakabereg so ama iran sangkoto a kagagawii. Somiyoled on so ari a wata iyan ago romimbang on na da peman a imeleng i Lot ko kiyarembanga on o di na so kiyambowat o wata iyan.
Sangkai a okit na so dowa kataw a wata i Lot a manga babay na palaya siran miyanga oogat o ama iran.
So kaka a wata iyan na mimbawata sa mama na iningaranan iyan sa Mowab. Sekaniyan i apoapoan o manga Mowabiyo a kapapantagan den imanto.
Na mimbawata mambo so ari niyan sa mama na bitowan iyan sa Bin Ami. Sekaniyan i apoapoan o manga Amoniyo a kapapantagan den imanto.
Miyawa si Ibrahim sa Mamri na miniseg sa tampar sa pagabagatan a inged a Kanaan na sii sekaniyan miyaling ko pageletan a Kadis ago giya Sor. Oriyan iyan na sii ko kakakaden iyan pasin sa Gerar
Na dii teroon i Ibrahim a si Sarah a karoma niyan na aya niyan babay. Sabap roo na si Abimilik a dato sa Gerar na piyakirapit iyan si Sarah ka kinowa niyan.
Ogaid na kagiya magagawii na mipeyag so Tohan ki Abimilik a miyakanggolalan ko taginepen na pitero iyan on a Petay ka ka so babay a kinowa ngka na aden a karoma niyan.
Ogaid na da den makebot i Abimilik si Sarah na pitero iyan a Hey Kadnan ba kami ngka mbinasaa ago so manga pagtaw aken apiya o da a sala aken?
Ba raken da matero i Ibrahim a Babay aken sekaniyan? Na pitero mambo i Sarah a Laki aken sekaniyan? Maliwanag so poso aken ko kiyanggolaolaa ko sii na da ako makasela.
Na pitero on o Tohan a nggolalan ko taginepen a Oway katawan aken a miyanggolaola ngka nan a maliwanag so poso o ka. Kagiya ka maoto na piyakalidas aken seka ko kapakapendosa ngka raken ko da ko reka on kapakisekoon.
Na kasowin ka imanto so karoma angkoto a mama ka nabi sekaniyan na ipengangarapan ka niyan sa di ngka kapatay. Ogaid na o di ngka kasowin na ketangked ka a petay ka a rakes o langon o pagtaw ngka.
Teked a kapipita ko miyakatalondog a gawii na piyakilimod i Abimilik so langon a sanasanaan iyan na kagiya mapanotol iyan kiran langon angkai a miyanggolaola na tanto siran a miyanga aalek.
Oriyan iyan na piyakisogoan iyan si Ibrahim na pitero iyan on a Antonaa angkai a pinggolaola ngka rekami? Antonaa i minisala aken reka sa kiyawiti ngka raken ago so ndatoan aken sangkai a mala a kasalaan? Kena a ba patot angkai a inikidia ngka raken.
Ino ngka ini penggolaolaa?
Tig i Ibrahim a Miyapikir aken a matamataan a da den a taw sii sangkai a inged a maalek ko Tohan na mbonoon ako iran kaan iran makowa so karoma ko.
Liyo ron pen na benar a babay aken sekaniyan ka wata sekaniyan o ama aken ogaid na kena a ba wata o ina aken na miyapangaroma ko baden.
Na kagiya pakiawaan raken o Tohan so walay o ama aken na pitero aken ki Sarah a Apiya anda ta pesong na giyai i kikelimoon ka raken teroa ngka a laki ako ngka. 
Kagiya makapasad tero si Ibrahim na miyakipangowa si Abimilik sa manga bilibili manga sapi ago manga talasogoay a mama ago babay na inipamegay niyan siran ki Ibrahim na inikasoy niyan on pen si Sarah a karoma niyan.
Na pitero i Abimilik a Pakipemilian ko reka so dalem a inged aken. Pekabaling ka ko apiya anda ka on kebaya maling.
Pitero iyan mambo ki Sarah a Mbegan aken so laki ngka sa sanggibo a pelata a pirak. Giyai i inipanginsalaan aken reka ko kamamasai ron o langon a ped ka na ketokawan o langon a taw a miyakabenar ka.
Mandiyadi na miyangangarapan si Ibrahim ko Tohan na piyamakapiya o Tohan si Abimilik ago so karoma niyan taman ko manga sandil iyan kaan siran makambabawata peroman
Ka da peroa o Allah a kakeogat o oman i babay ko torogan i Abimilik sabap ki Sarah a karoma i Ibrahim.
Riyakmatan o Allah si Sarah a aya kinitoman o initopa niyan on.
Miyaogat si Sarah na mimbawata sa wata a mama ki Ibrahim sii ko kiyalokes iyan. So kinimbawataan iyan on na sii den ko matetendo a masa a miyatero o Tohan ki Ibrahim.
Bitowan i Ibrahim sa Iskak so wata iyan a inimbawata rekaniyan i Sarah.
Na kagiya makawalo gawii a idad i Iskak na tiyori i Ibrahim ka giyoto i inisogo on o Tohan.
Miyakamagatos ragon a idad i Ibrahim isako imbawata si Iskak.
Pitero i Sarah a Piyakakela ako o Tohan na so oman i isa a pekaneg makapantag sii na makapekela mambo a datar aken.
Tig iyan pen a Antawaa i makapetero gowani ki Ibrahim a makapekeritan si Sarah sa wata! Apiya oto na mimbawata ako rekaniyan sa wata a mama ko kiyalokes iyan.
Miyakala si Iskak na sii ko gawii a kiyapakageneka on somoso na mikendori sa mala si Ibrahim.
Ogaid na miyailay i Sarah a dii mamagongatongat so wata a mama a inimbawata i Hagar a Imisiren ki Ibrahim.
Na pitero i Sarah ki Ibrahim a Bogawa ngka angkanan a talasogoay a babay ago so wata iyan! So wata angkanan a talasogoay na di den kesaadan ko mapekewali o wata aken a Iskak.
Giyangkai a masosowa na tanto a inikerata a ginawa i Ibrahim sabap ko wata iyan a Ismail.
Ogaid na pitero o Tohan ki Ibrahim a Di ngka pakapekerataa ginawa ngka sabap ko wata ago so talasogoay ngka a babay. Pakinega ngka so apiya antonaa i peteroon reka i Sarah ka so kebabadan ki Iskak i kibilang a manga mbawataan ka.
So peman so wata o talasogoay a babay na mbalowin ko mambo so kebabadan on a nasiyon ka wata a ka sekaniyan mambo.
Teked a kapipita ko miyakatalondog a gawii na kominowa si Ibrahim sa manga pangenengken ago kobal a mapepeno a ig na inibegay niyan ki Hagar ka piyakibawa niyan on na piyakalalakaw niyan siran ago so wata. Gomiyanat siran den na miyagenebeneb siran ko disirto sa Birsiba.
Kagiya malengan den so ig ko kobal na piyakaiga i Hagar so wata ko atag o maito a kayo.
Inawat iyan sekaniyan sa kawatan a peraoten a pana na miyontod ka pitero iyan sa ginawa niyan a Di aken keraw milay so kapetay o wata. Na sii ko kaoontod iyan roo na mipoon den gomoraok sa matanog.
Miyaneg o Tohan so wata a penggoraok na so malaikat o Tohan a sisii sa kasorgaan na tiyalowan iyan si Hagar a tig iyan a Antonaa i ikararata a ginawa ngka Hagar? Di ka pekelek ka miyaneg o Tohan so kapenggoraok o wata a makaiiga roo.
Song ka rekaniyan na bangona ngka ago pakapiyaa ngka a ginawa niyan ka mbalowin ko so kebabadan on a mala a nasiyon
Na piyakailay o Tohan so mata i Hagar na miyakailay sa paridi. Somiyong sekaniyan on na pino iyan a ig so kobal na piyakainom iyan on so wata.
Sii ko kapepekala o wata na lalayon on so Tohan. Sii sekaniyan pepaginetaw ko disirto na mimbaloy a pamamana.
Sii ko kababaling iyan ko Disirto sa Paran na piyakapangaroma sekaniyan o ina iyan sa Imisiren a babay.
Sangkoto a masa na si Abimilik ago si Pikol a komandir o manga sondaro niyan na inimbitiyarai ran si Ibrahim a tig iran a Lalayon reka so Tohan ko langon a di ngka dii nggolaolaan.
Kagiya ka maoto na sepaan ka raken imanto sii ko Ingaran o Tohan a di kami ngka den ndoratan sa pasad ago so manga wata aken taman ko manga moriyataw aken. Kagiya inikalimo aken seka den na topaan ka raken a ikelimo ako ngka mambo ago so pen so inged a ron ka mababaling a mananangga.
Na pitero i Ibrahim a Ipesepa aken anan.
Ogaid na pipenonan i Ibrahim si Abimilik makapantag ko paridi a inagaw o manga talasogoay i Abimilik.
Na pitero i Abimilik a Di aken katawan o antawaa i minggolaola san. Da ngka raken anan matero na imanto bo i kiyanega ko ron.
Mandiyadi na kominowa si Ibrahim sa manga bilibili ago manga sapi na inibegay niyan ki Abimilik na mipesadonawai siran a dowa kataw.
Oriyan iyan an kominowa si Ibrahim sa pito timan a nati a babay a bilibili ko talon iyan na inisibay niyan siran.
Na iniise i Abimilik ki Ibrahim a Antonaa i maana angkanan a pito timan a bilibili a inisibay ngka?
Na tig iyan a Tarimaa ngka raken angkai a pito timan a bilibili a aya inipemataan sa saken i komiyalot sangkai a paridi.
Kagiya ka maoto na bitowan angkoto a darpa sa Birsiba sabap sa miyakasepai roo angkoto a dowa kataw a mama.
Kagiya makapesadanowai siran roo sa Birsiba na komiyasoy si Abimilik ago si Pikol a komandir o manga sondaro niyan ko inged o manga Pilistiyo.
Na miyamola si Ibrahim sa kayo a tamarisk roo sa Birsiba na tiyalowan iyan roo mambo so Ingaran o Allah a so da a kaposan iyan a Tohan.
Na miyatey a gawii a kakakaden i Ibrahim ko inged o manga Pilistiyo.
Da a matey a kiyaipos oto na tipengan o Tohan si Ibrahim. Pitero iyan on a Ibrahim! Katii ako bo a tig i Ibrahim.
Pitero o Tohan a Pakaonota ngka so wata a ka a mama a so botong a wata a ka a si Iskak a pekebabayaan ka na song ka ko inged a Moriyah. Na sapaaten ka sekaniyan roo a totongen a ipesoasoat raken sii ko isa ko manga palaw a itoro aken reka.
Teked a kapipita ko miyakatalondog a gawii na miyamotol si Ibrahim sa ipagitagon ko totongen a isepaat iyan na siniyaan iyan so kimar iyan. Piyakaonot iyan so dowa kataw ko talasogoay niyan ago si Iskak a wata iyan na miyantap siran den ko darpa a pitero on o Tohan.
Sii ko ikatelo gawii na miyangilailay si Ibrahim na miyalangkaw niyan so darpa a malo on pen mawatan.
Mandiyadi na pitero iyan ko manga talasogoay niyan a Telimbagak kano sii ago so kimar ka sekami ago so wata aken na teros roo ka simba kami na kesoy kami rekano bo.
Piyakiposai i Ibrahim ki Iskak so ipagitagon ko totongen a isepaat na sekaniyan i miyawid ko manga waga ago so gonong. Sii ko kapelalakaw iran a dowa kataw
Na pitero i Iskak ki Ibrahim a Ama ko! Ino ka wata ko? a tig i Ibrahim. Kaaawidan ta so manga waga ago so itagon a tig i Iskak ogaid na anda sesaya so nati a bilibili a aya totongen a isepaat?
Somimbag si Ibrahim a So den so Tohan i mbegay sa nati a bilibili a totongen a isepaat wata ko. Na domiyayon siran den lomalakaw.
Kagiya makaoma siran ko darpa a miyatero rekaniyan o Tohan na mimbaal roo si Ibrahim sa aparan na tiyanor iyan on so manga itagon. Piyatong iyan so wata iyan a Iskak na piyakaiga iyan ko aparan sii ko liyawaw o manga itagon.
Oriyan iyan na binindas i Ibrahim so gonong ka sombaliin iyan den so wata iyan.
Ogaid na so malaikat o Allah a sisii sa kasorgaan na tiyalowan iyan a tig iyan a Ibrahim Ibrahim! Katii ako bo a inisembag iyan.
Di ngka mbetaden a lima ngka ko wata a tig iyan. Di ngka penggolaolai sa apiya antonaa ka imanto na katawan aken a maaleken ka ko Tohan sabap sa da ngka raken panganogoni so wata a ka a mama a so botong a wata a ka.
Na miyangilailay si Ibrahim na miyakailay roo sa mama a bilibili a misasadang so panga niyan ko paket. Somiyong on sekaniyan na kinowa niyan so bilibili na inisapaat iyan a aya niyan tiyotong a inisoasoat a inisambi iyan ko wata iyan.
Bitowan i Ibrahim angkoto a darpa sa Petiyagar so Allah. Na apiya taman imanto na aya dii matero na Sii ko palaw o Allah na ketiyagar.
Oriyan na tomiyalo peroman ki Ibrahim so malaikat a sisii sa kasorgaan
A tig iyan a Pesepaan ko a ginawa ko a pitero o Allah sa sabap sa pinggolaola ngka nan a so da ngka raken kapanganogoni ko wata a ka a so botong a wata a ka
Na matamataan a tanto aken seka a perakmatan ago tanto aken a pakapendakelen so kebabadan reka a datar o manga bitoon sa langit ago datar sa kadakel o peted sa kilid a ragat. Na penga tatangan o kebabadan reka so manga siti o manga ridoay iran.
Na nggolalan ko mbawataan ka na kerakmatan so langon a nasiyon sa doniya sabap sa piyakineg ka so pitero aken reka.
Na komiyasoy si Ibrahim ko manga talasogoay niyan na palaya siran somiyong sa Birsiba na komiyaden roo si Ibrahim sa Birsiba.
Da oto matey na miyatero ki Ibrahim a mimbabawata mambo si Milka sa manga wata ko pagari i Ibrahim a si Nahor
Si Ods aya kaka si Bos a pagari niyan si Kimowil 
Si Kisid si Hadso si Pildas si Hidlap ago si Bitowil.
Na si Bitowil i ama i Ribikah. Giyangkanan a walo kataw a manga wata a mama na inimbabawata i Milka ago si Nahor a pagari i Ibrahim.
So sandil i Nahor a aya ngaran iyan na si Riyomah na mimbabawata on mambo sa manga wata a mama a si Tibah si Gaham si Tahas ago si Maakah.
Miyakapaginetaw si Sarah sa miyakamagatos ago dowa polo ago pito ragon
Na miyatay sekaniyan sii sa Kiriyat Arab  sii sa inged a Kanaan. Na inimboko i Ibrahim si Sarah na pesegad sekaniyan on.
Na giyanatan i Ibrahim so lalantangan ko karoma niyan na somiyong ko manga mbawataan i Hit ka makipembitiyarai kiran. Pitero iyan a
Kena a ba ako sii taw ka matag ako rekano baden mananangga. Na pesai ako niyo ko lopa iyo a kelebengan aken ko karoma ko.
Pitero on o manga Hitiyo a
Pamakinega kami ngka kadnan ami. Mala ka rekami i gees a dato. Lebengan ka den so karoma ngka ko lebi a mapiya ko manga pekoboran ami. Da a ba rekami sengka sa kibegan iyan reka ko rek iyan a pekoboran kaan ka on milebeng so karoma ngka.
Mandiyadi na tominindeg si Ibrahim ago somiyodiyod ko manga Hitiyo a magiinged roo
Na pitero iyan kiran a O miyog kano a pakilebeng iyo raken sii so karoma ko na kapedipedi kano bo na akoli niyo raken si Ipron a wata i Sohar
Sa pesaan iyan raken so liyang sa Makpila a matatangan iyan a sii matatago ko temanaan o lopa iyan. Pangniya niyo ron a pesaan iyan raken sa kadiyangkaan so arga iyan ko kamamasai niyo ron ka aya ko pelebengan.
Kapapantagan oto a kaoontod roo i Ipron a ped iyan so manga Hitiyo a miyalimod ko ipesoled ko siti niyan. Na simbag iyan si Ibrahim a pekeneg o manga Hitiyo a tig iyan a
Di kadnan ko. Pamakinega ko ngka imbegay aken reka angkoto a lopa a rakes o liyang a matatago on. Imbegay aken reka ko kamamasai ron o manga taw aken. Lebengen ka on den so karoma ngka
Na miperoman somodod si Ibrahim ko manga magiinged roo
Na pitero iyan ki Ipron ko kapekenega iran on a Kapedipedi ka bo na pakinega ko ngka imbayad aken ko lopa so arga iyan. Tarimaa ngka raken ini kaan aken on milebeng so karoma ko.
Na tig i Ipron a
Pamakinega ko ngka kadnan ko aya arga o lopa na lima ka kilo a pirak ogaid na antonaa i gona anan ko di ta dii kangginawai? Lebengen ka on den so karoma ngka.
Miyayon si Ibrahim ko pitero i Ipron na tinimbang iyan rekaniyan so kadakel o pirak a miyatero iyan a miyaneg mambo o manga Hitiyo giyanan na lima ka kilo a pirak a piyakaokit ko timbangan a pegosaren o manga padagang.
Kagiya ka maoto na so lopa i Ipron sii sa Makpila a marani sa Mamri a ndatar so lopa ago so liyang a matatago on a rakes o langon a manga kayo sii ko soled o manga temanaan o lopa
Na miyatangan i Ibrahim sii ko kamamasai ron o langon a Hitiyo a miyalimod ko ipesoled ko siti.
Oriyan oto na inilebeng den i Ibrahim so karoma niyan a Sarah sii ko liyang a matatago ko kalopaan sa Makpila a marani sa Mamri  sii sa inged a Kanaan.
Sii sangkai a okit na so kalopaan ago so liyang on na minisorat o manga Hitiyo a miyatangan den i Ibrahim a aya niyan pelebengan.
Tanto a miyalokes si Ibrahim ago minitolod den a idad iyan na pirarakmatan sekaniyan den o Allah ko langon taman a pinggolaola niyan.
Na pitero i Ibrahim ko olowan o manga talasogoay niyan sii ko kampo niyan a aya komikibir ko langon a rek iyan a Lilipen ka a lima ngka ko didalem o bobon aken
Ka pakapesepaan ko seka sii ko Ingaran o Allah a Tohan o kasorgaan ago so doniya sa di ngka den ikowa so wata aken a mama sa karoma sii ko manga Ikanaanen a sii ako kiran makakakaden imanto.
Ka song ka baden ko inged aken ago sii ko manga tonganay aken na ron ka kiran kowaan sa mapangaroma o wata aken a Iskak.
Ogaid na iniise o talasogoay a Antonaa i sowaan aken o di raken materang monot so babay ko kakesoy aken sangkai a inged? Ba ko pagowita so wata a ka ko inged a poonan ka?
Pananaggilai ngka o ba ngka mawit so wata aken roo! a tig i Ibrahim.
So Allah a Tohan o kasorgaan a miyakaawa raken ko walay o ama aken ago so inged a pimbawataan raken ago miyakimbitiyarai raken pen sa inisepa iyan raken a imbegay niyan angkai a inged ko manga moriyataw aken na sogoon iyan so malaikat iyan a mangongonaan reka kaan ka mikowa so wata aken sa mapengaroma niyan a roo pekapoon.
Opama ka di reka materang monot so babay ko kakesoy ngka sii na kepokas ka sangkai a sapa. Ogaid na di ngka den pagowita so wata aken roo.
Mandiyadi na inililip o talasogoay a lima niyan ko didalem a bobon o kadnan iyan a Ibrahim na inisepa iyan on a penggolaolaan iyan so inisogo on i Ibrahim.
Oriyan iyan na kominowa so talasogoay sa sapolo ko manga onta o kadnan iyan na lomiyalakaw den a maawid sa mbarambarang den a manga pipiya a pamemegayan a piyakiawidan on o kadnan iyan. Na somiyong den ko siti a babalingan i Nahor sii sa pagotaraan a Misopotamiya.
Kagiya makaoma roo na piyakaleko niyan so manga onta ko marani ko bowalan a matatago ko liyo a siti. Perimon den oto ka oras a kapemanageb o manga babay.
Na miyangangarapan sekaniyan a tig iyan a Ya Allah a Tohan o Kadnan aken a Ibrahim tarotopa ngka so keangin aken imanto ago kalimoon ka so kadnan aken a Ibrahim.
Sii ako den makatitindeg sangkai a obay o bowalan na pemakaoma den so manga raga a kibabaling ko siti ka pemanageb.
Na peteroon ko ko isa kiran a Kapedipedi ka bo na babaan ka so omoy ngka kaan ako ron makainom. Na o teroa niyan raken a Inom ka on den ka ipanageb aken pen so manga onta ngka na pengnin ko a sekaniyan den i miyaaraw ngka a mapangaroma o oripen ka a si Iskak. O giyanan i manggolaola na ketokawan aken a inikalimo o ka so kadnan aken.
Sa da niyan pen kapakapasad mangangarapan na miyakaoma si Ribikah a poposain iyan so omoy niyan. Wata sekaniyan i Bitowil a wata a mama i Milka a aya karoma i Nahor a pagari i Ibrahim.
Tanto den a mataid so babay ago raga pen ka da den makeroma. Tomiyondagay sekaniyan ko bowalan na inisageb iyan on so omoy niyan na taros a tomiyakedeg.
Na minggagaan so talasogoay sa kabalaka niyan on na tig iyan a Kapedipedi ka bo na pakainoma ko ngka ko ig sii ko omoy ngka.
Inom ka on den kadnan ko a tig o babay na sarta a inibaba iyan so omoy ko waga niyan na piyakainom iyan on sekaniyan.
Kagiya mapakainom iyan den na pitero o babay a Ipanageb aken mambo so manga onta ngka taman sa di siran makapasad mamanginom.
Na magaan so magaan na inodod iyan langon so ig ko omoy niyan ko pepemanginoman o manga ayam na mipeto sekaniyan nggagaan ko bowalan. Na inipanageb iyan langon so manga onta niyan.
Da den a taroon o mama ko di niyan dii kasimaa ko raga ka pegilain iyan o ba piyakabolos o Allah sa mapiya so kiyalalakaw niyan ago so di.
Kagiya makapasad mamanginom so manga onta na kominowa so mama sa kaningkir a bolawan a aya kapened iyan na manga lima ka gramo ago dowa timan a rinti a bolawan a manga magatos ka gramo a kapened iyan.
Na iniise rekaniyan o mama a Antawaa i kiwata reka? Kapedipedi ka bo na teroa ngka raken o ba aden a keigaan ami ko walay o ama a ka imanto a gagawii?
Wata ako i Bitowil a so wata a mama i Milka ago si Nahor a tig iyan.
Na madakel a ragami ago kekan o manga onta sa walay ami ago aden pen a keigaan iyo roo.
So kiyanega on o mama na somiyodiyod ago sominimba ko Allah
A tig iyan a So podi na rek o Allah a Tohan o kadnan aken a Ibrahim ka da niyan barobaa so kasasarigan a limo iyan ko kadnan aken. Matamataan a pinggonanao ako o Allah ko kiyalalakaw aken sa kiyatoona ko ko walay o manga tonganay o kadnan aken.
Na minggagaan maling so raga na piyanotolan iyan si ina iyan ago so manga ped iyan sa walay makapantag ko miyanggolaola.
Si Ribikah na aden a laki niyan a aya ngaran iyan na si Laban na minggagaan somong si Laban ko mama sii ko bowalan.
Ka so den so kiyailaya niyan ko kaningkir ago so peririntiin o babay niyan ago miyaneg iyan pen si Ribikah a piyanotol iyan so pitero on o mama na giyoto a siyongowan iyan so mama. Miyaoma niyan a tomitindeg ko obay o manga onta a marani ko bowalan
Na pitero iyan on a Taros ka a rarakmatan o Allah! Ino ka sii baden titindeg? Miyatiyagar aken den so walay ago so kedarpaan o manga onta ngka.
Mandiyadi na tomiyaros sekaniyan ko walay. Na piyangowaan i Laban sa roran so manga onta na bigan iyan siran sa ragami ago kekan iran. Inowitan iyan pen so mama ago so manga ped iyan sa ig a mipamangonab iran sa ai.
Ogaid na kagiya kapangenatan so mama sa pangenengken na pitero iyan a Di ako den ken taman sa di aken mapayag so peteroon ko. Teroa ngka rekami a tig i Laban.
Na tig iyan a Talasogoay ako i Ibrahim.
Tanto a mala a kiyarakmati o Allah ko kadnan aken na mikewasa sekaniyan. Piyamegan iyan sa manga bilibili manga sapi pirak ago bolawan manga talasogoay a mama ago babay ago manga onta ago manga kimar.
Si Sarah a karoma niyan na mimbawata sa mama ko kadnan aken sii ko kiyalokes iyan na inibegay ron o kadnan aken so langon taman iyan.
Na piyakasepa ako o kadnan aken sa kipenggolalanen aken ko inisogo iyan a tig iyan a Di ngka den ikowa so wata aken sa karoma sii ko Ikanaanen a manga babay sangkai a inged a ron ako mababaling.
Ka song ka baden ko manga mbawataan o ama aken a manga tonganay aken na ron ka sekaniyan kowaan sa mapangaroma niyan.
Na iniise aken ko kadnan aken a Antonaa i sowaan aken o di raken monot so babay ko kapembalingan aken?
Inisembag iyan raken a So Allah a lalayon aken pepangongonotanan na pekaonoten iyan reka so malaikat iyan na pekabolosen iyan sa mapiya so kapelalakaw ngka kaan ka mikowa so wata aken sa mapangaroma niyan sii ko manga tonganay aken a so mbawataan o ama aken.
Aya bo a kakepokas ka ko inisepa a ka raken na amay ka makasong ka ko manga tonganay aken na sengkaan iran a kapakaonota ngka ko babay na giyoto den i kakepokas ka ko sapa.
Na sii sangkai a kiyapakaoma ko imanto a gawii ko bowalan na inipangangarapan aken a Ya Allah a Tohan o kadnan aken a Ibrahim kapedipedi ka bo na pakabolosa ngka sa mapiya so kapelalakaw aken.
Sii ako den makatitindeg sangkai a obay o bowalan. Amay ka makaoma so isa a raga a segeb na peteroon ko ron a Kapedipedi ka bo na pakainoma ko ngka ko ig sii ko omoy ngka.
Na o teroa niyan raken a Inom ka on den ka ipanageb aken pen so manga onta ngka na pengnin ko a sekaniyan den so babay a miyaaraw o Allah a mapangaroma o wata o kadnan aken.
Sa da aken pen kapakapasad mangangarapan a sii bo ko poso aken na miyakaoma si Ribikah a poposain iyan so omoy niyan. Tomiyondagay sekaniyan ko bowalan na somiyageb na pitero aken on a Kapedipedi ka bo na pakainoma ko ngka.
Na sarta a inibaba iyan so omoy ko waga niyan na pitero iyan a Inom ka den ka ipanageb aken pen so manga onta ngka. Na mininom ako ron na piyakainom iyan pen so manga onta ko.
Oriyan iyan na iniise aken on a Antawaa i kiwata reka? Na tig iyan a Wata ako i Bitowil a wata a mama i Nahor ago si Milka. So kiyanega ko sii na tiyago aken so kaningkir ko ngirong iyan ago inisolot aken so manga rinti ko lima niyan
Na somiyodiyod ako ago sominimba ko Allah. Piyodi aken so Allah a Tohan o Kadnan aken a Ibrahim ka pinggonanao ako niyan ko kiyalalakaw aken sa kakowaa ko ko apo a babay o pagari o kadnan aken kaan aya mapangaroma o wata iyan a mama.
Na imanto o kalimoon iyo so kadnan aken ago mataan den a kipenggolalanen iyo ron ko kabaya iyan na teroa niyo raken na o kena na teroa niyo kaan aken mapamikir o antonaa i penggolaolaan ko.
Na somimbag si Laban ago si Bitowil a tig iran a Giyai na poon ko Allah kagiya ka maoto na da a ba ami reka mapetero.
Katii si Ribikah pakaonota ngka den ko kambaling ka. Pakipangaromaan ka den ko wata o kadnan ka a aya kaketoman o miyatero o Allah.
So den so kiyanega o talasogoay i Ibrahim ko pitero iran na somiyodiyod sekaniyan ko Allah.
Oriyan iyan na inipeliliyo niyan so dii pagarta a pirak ago bolawan ago manga nditaren na inibegay niyan ki Ribikah. Piyamegan iyan mambo sa mala i arga a manga pamemegayan so laki niyan ago so ina iyan.
Oriyan iyan na komiyan sekaniyan ago minimom a rakes o manga mama a ped iyan na roo siran den miyakatorog ko kagagawii. Kagiya makambowat siran ko kiyapita iyan na pitero iyan a Pakabalinga ko niyo ko kadnan aken.
Ogaid na pitero o laki i Ribikah ago si ina iyan a Pakakadena ngka rekami pasin so raga sa mamakasapolo gawii oriyan iyan na pekaganat kano den.
Na pitero kiran o mama a Di ako niyo pesendoda. Tiyarotopan o Allah so kaangin aken ko kiyalalakaw aken na pakabalinga ko niyo imanto ko kadnan aken.
Tig iran a Talowan ami pasin si Ribikah ka pagisean ami o antonaa i kabaya iyan.
Na tiyalowan iran ago inisean iran a Ba ka pagonot sangkai a mama? Magonot ako a tig iyan.
Kagiya ka maoto na piyakalalakaw iran si Ribikah ago so pepagipat on a babay ka piyakaonot iran ko talasogoay i Ibrahim ago so ped iyan a manga mama.
Na inipangangarapan iran si Ribikah a tig iran a Mababad ka babay ami sa pipira nggibo. Manga tatangan o kebabadan reka so manga siti o manga ridoay iran!
Miyakapaninimo den si Ribikah ago so manga raga niyan na mikokoda siran ko manga onta ka magonot siran den ko talasogoay i Ibrahim. Na palaya siran den gomilyanat.
Si peman si Iskak na miyakakasoy den a poon ko Bir Lahay Roy ka sii sekaniyan mababaling sa pagabagatan a Kanaan.
Miyakaisa a perimon na lominiyo sekaniyan ko pangomaan ka pemimikiran. So kiyapangilailay niyan na miyalangkaw niyan so manga onta a pepekarani.
Lomiyangkaw mambo si Ribikah na miyailay niyan si Iskak. Tomipad sekaniyan ko onta niyan
Na inisean iyan so talasogaoy a Antawaa angkoto a mama ko pangomaan a pepekaoma a pagalaon tano niyan? Sekaniyan so kadnan aken a tig o talasogoay. Na kinowa i Ribikah so salimoot iyan na inisapeng iyan ko paras iyan.
Kagiya makatoona siran na piyanotol o talasogoay ki Iskak so langon a miyanggolaola niyan.
Oriyan iyan na inisoled i Iskak si Ribikah ko barombarong a babalingan gowani i Sarah a ina iyan na piyangaroma niyan si Ribikah. Pekebabayaan iyan si Ribikah na miyakapiya a ginawa i Iskak oriyan o kiyapatay o ina iyan.
Miyangaroma si Ibrahim sa salakaw a babay a aya ngaran iyan na si Kitorah.
Inimbabawata iyan rekaniyan si Simran Yoksan Midan Midiyan Isbak ago si Siyowah.
Si Yoksan na aya ama i Sibas ago si Didan. Na so manga mbawataan i Didan na so manga Asoriyo manga Litosiyo ago so manga Liyomiyo.
Aya manga wata a mama i Midiyan na si Ipah Ipir Hanok Abidas ago si Ildaah. Langon ai na mbawataan i Kitorah.
Inibegak i Ibrahim ki Iskak so langon taman iyan
Ogaid na sii ko da niyan pen kapatay na piyamegan i Ibrahim sa manga pamemegayan so manga wata iyan a mama ko sandil iyan ago inawat iyan siran ko wata iyan a Iskak sii ko inged sa tampar sa sebangan.
Miniraot so idad i Ibrahim sa magatos ago pito polo ago lima ragon.
Na miyatay sekaniyan a minitolod piyapiya so idad iyan ago miyasoat ko kiyapakapaginetaw niyan na minitapi sekaniyan ko manga apo iyan.
Inilebeng o manga wata iyan a si Iskak ago si Ismail ko liyang sa Makpila a marani sa Mamri sii ko lopa i Ipron a wata i Sowar a Hitiyo.
Giyanan so lopa a miyapamasa i Ibrahim ko manga Hitiyo. Roo minilebeng si Ibrahim a minirembang ko karoma niyan a Sarah.
Oriyan o kiyapatay i Ibrahim na riyakmatan o Tohan so wata iyan a Iskak a sii mababaling ko marani ko paridi a Bir Lahay Roy.
Giyai i totolan ko wata o Ibrahim a si Ismail a inimbawata o talasogoay i Sarah a si Hagar a Imisiren.
Giyai so manga wata a mama i Ismail a inisorat so manga ngaran iran ipoon sa kaka taman sa ari si Nibayot a paganay a inimbawata si Kidar Adbil Mibsam
Mismas Domah Masas
Hadad Timas Hitor Napis ago si Kidimah.
Giyanan so manga wata a mama i Ismail. Manga apoapoan siran o sapolo ago dowa ka mbatabataa a so manga ngaran iran na aya inipameto ko tetanggisa a inged ago kampo iran.
Miniraot so idad i Ismail sa magatos ago telo polo ago pito ragon na miyatay sekaniyan ago minitapi ko manga apo iyan.
Na aya kaolad o pagiingedan o manga mbawataan iyan na poon sa Habila taman sa Sor sa sebangan a Misir igira a pepekaantap ka sa Asiriya. Miyaginged siran a maaawat ko ped a mbawataan o Ibrahim.
Giyai i totolan ko wata o Ibrahim a si Iskak Si Ibrahim na aya ama i Iskak
Na miyakapat polo ragon a idad i Iskak ko kiyapangaromaa niyan ki Ribikah a wata i Bitowil a taw sa Aram sii sa Misopotamiya ago babay i Laban.
Inipangangarapan i Iskak ko Allah si karoma niyan sabap sa di pembawata. Na inampon o Allah so piyangni niyan na miyaogat si Ribikah.
Miyadowa so wata sii ko tiyan iyan na di siran dii melobed. Pitero iyan a Ino raken ai mapenggolaola? Na miyangadap sekaniyan ko Allah ka pagisean iyan.
Pitero on o Allah a Dowa ka nasiyon a matatago san ko roranan ka sa wata na pembawata ka sa dowa ka bangsa a makapembelag. So isa a bangsa na pembaloy a mabegar a di so isa on na so kaka na mapenonogo o ari.
Kagiya den a maoma so gawii a kapembawata iyan na mimbawata sekaniyan sa miyadowa a wata a manga mama.
Aya paganay a miyakaliyo na mariga na so langon o kobal iyan na datar o bombolen a nditaren na bitowan iran sekaniyan sa Isaw.
Oriyan iyan na lominiyo so pagari niyan a kakapetan iyan so palo i Isaw. Kagiya ka maoto na iningaranan sekaniyan sa Yakob. Miyakanem polo ragon a idad i Iskak ko kinimbawataan kiran i Ribikah.
Miyamakala so manga wata a mama na mimbaloy si Isaw a mapasang i kapanganop a mababaya magenebeneb sa liyo ogaid na maimen a mama si Yakob a lalayon gomegenek ko marani ko barombarong.
Si Iskak a mababaya koman sa sapo a maila a ayam na pekebabayaan iyan si Isaw na si peman si Ribikah na pakatatayaan iyan si Yakop.
Miyakaisa a gawii a petinda si Yakob sa sawaw a kodalis na miyakaoma si Isaw a sii miyakapoon ko di niyan dii pagenebeneban na tanto den a pekeor.
Na pitero i Isaw ki Yakob a Nggagaan ka begi ako ngka sangkanan a mariga a sawaw ka tanto ako den a pekeor!
Na pitero i Yakob a Pesaa ngka raken daan so kawadib ka ko kakakakai reka.
Tig i Isaw a Oway ka petay ako den a ongos! Antonaa i kipantag raken angkanan a kawadib?
Ogaid na tig i Yakob a Sepa ka pasin. Na misepa si Isaw na giyoto i kiyapesaa niyan ki Yakob ko kawadib iyan ko kakakakai ron.
Oriyan iyan na bigan i Yakob si Isaw ko paan ago sawaw a kodalis na komiyan sekaniyan ago mininom on na taros a gomiyanat ago miyawa roo. Na da on den panganogoni i Isaw so kawadib iyan ko kakakakai ron.
Sii sa masa ini na tiyaon peman so dalem a inged a datar o kiyataona on isako masa o Ibrahim. Na somiyong si Iskak ki Abimilik a dato o manga Pilistiyo sii sa Gerar
Ka miyakapeyag den so Allah ki Iskak ago miyatero iyan on a Di ka song sa Misir baling ka ko inged a peteroon ko reka.
Kaden ka sangkai a inged ka kelalayon ako reka ago perakmatan ko seka na imbegay aken reka ago so manga mbawataan ka so langon angkai a manga inged. Itoman aken so initopa ko ko ama a ka a si Ibrahim
Ka pakapendakelen ko so kebabadan reka a datar o manga bitoon sa langit ago imbegay aken kiran langon angkai manga inged. Na kerakmatan so langon a nasiyon ko doniya a nggolalan ko mbawataan ka
Sabap sa piyangongonotanan ako o Ibrahim ago tiyoman iyan langon so manga sogoan manga kitab ago manga kokoman aken.
Kagiya ka maoto na komiyaden si Iskak sa Gerar.
Kagiya isean den o manga mama sangkoto a inged makapantag ki karoma niyan na pitero iyan a Babay aken sekaniyan ka pekelek sekaniyan o ba niyan teroa a Karoma ko sekaniyan. Aya mapipikir iyan na Baanda ko mbonoa o manga mama sangkai a inged kaan iran makowa si Ribikah sabap ko kataid iyan.
Kagiya den a matey a kakakaden roo i Iskak na miyakaisa a gawii na tomiyolong si Abimilik a dato o manga Pilistiyo ko dirowasa iyan na miyailay niyan si Iskak a di niyan dii teyaan si Ribikah a karoma niyan.
Na piyakisogoan i Abimilik si Iskak na pitero iyan on a Matamataan a karoma ngka sekaniyan! Ngkaino ngka peteroa a babay ngka sekaniyan? Inisembag i iskak a Ka aya katao ko ron na ba ako baden mabono o teroa ko a karoma ko sekaniyan.
Tig i Abimilik a Antonaa bes angkai a pinggolaola ngka rekami? Masiken a aden a isa ko manga mama i romimbang ko karoma ngka na kiyatagoan kami ngka sa kadostaan.
Na liyalangan i Abimilik so langon o manga pagtaw niyan a tig iyan a Apiya antawaa i makarimpas sangkai a mama o di na so karoma niyan na mbonoon sekaniyan den.
Sa masa oto na mimbasok si Iskak sangkoto a inged na sii bo sangkoto a ragon na aya miyaragon iyan na magatos takep ko inisaod iyan sabap ko kararakmati ron o Allah.
Mimbaloy sekaniyan a tatamoken na pekeomanan so tamok iyan taman sa tanto sekaniyan a mikewasa.
Madakel a talon iyan a bilibili ago sapi ago manga talasogoay niyan a aya on inisiig o manga Pilistiyo.
Kagiya ka maoto na so langon a paridi a piyamangalot o manga talasogoay o ama iyan a Ibrahim isako masa niyan pen na piyanambonan o manga Pilistiyo ka piyameno iran a bote.
Na pietro i Abimilik ki Iskak a Awa ka rekami ka mimbaloy ka a tanto a mala i gees a di sekami.
Kagiya ka maoto na miyawa roo si Iskak na mikampo sii ko Balintad sa Gerar na malo miyatey a kakakaden iyan roo.
Piyangalot iyan peroman so manga paridi a miyapangalot isako masa o ama iyan a Ibrahim ago piyanambonan mambo o manga Pilistiyo oriyan o kiyapatay o Ibrahim. Na piyametowan iyan ai sa manga ngaran a datar o inipameto ron o ama iyan.
So manga talasogoay i Iskak na komiyalot sa isa pen a paridi sii ko balintad na miyakatoon siran on sa mapiya a ig.
Ogaid na so manga pananagikor sa pangangayamen sii sa Gerar na miyakipewala siran ko manga pananagikor i Iskak a tig iran a Rek ami angkanan a ig! Kagiya ka maoto na bitowan i Iskak angkoto a paridi sa Kapewala ka miyakimbono siran rekaniyan.
Na komiyalot so manga talasogoay i Iskak sa salakaw a paridi na kiyapepawalaan iran peman. Kagiya ka maoto na bitowan iyan ai sa Rido.
Na miniseg si Iskak na komiyalot peroman sa paridi na da iran kapepawalai. Bitowan iyan ai sa Kaolad a tig iyan a Imanto den na bigan tano o Allah sa maolad a kekadenan tano na magosor bo so kapakambebetad tano sangkai a inged.
Miyawa roo si Iskak na somiyong sa Birsiba.
Sangkoto a kagagawii na mipeyag rekaniyan so Allah a tig iyan a Saken so Tohan o ama a ka a Ibrahim. Di ka pekelek ka lalayon ako reka. Perakmatan aken seka ago pakapendakelen ko so kebabadan reka sabap ko initopa ko ko oripen aken a Ibrahim.
Na mimbaal roo si Iskak sa aparan na tiyalowan iyan so Ingaran o Allah. Mikampo sekaniyan roo na komiyalot roo pen sa paridi so manga talasogoay niyan.
Na somiyong rekaniyan si Abimilik a poon sa Gerar a ped iyan si Ahodsat a so mosawira iyan ago si Pikol a komandir o manga sondaro niyan.
Pitero kiran i Iskak a Ino kano raken song a saken so ipekegowad iyo ago piyakaawa iyo pen?
Tig iran a Miyailay ami den a lalayon reka so Allah na aya pipikiren ami na patot a pepasadanowai tano. Kabaya ami a ipesepa ka rekami
A di kami ngka pemarataan ka da ami seka karimpasi lalayon ami seka baden pipiyapiyaan na piyakaawa ami seka sa da a rayorayo a ginawa ngka. Na rarakmatan ka o Allah imanto.
Na pikendorian siran i Iskak na mikekan siran ago miyamanginom.
Teked a kapipita ko miyakatalondog a gawii na mipepasadanowai siran sarta a misesapai. Mandiyadi na piyakaganat siran o Iskak na inaawaan iran sekaniyan a mapipiya a ginawa iran.
Sangkoto a gawii na miyakaoma so manga talasogoay i Iskak na pitero iran on so makapantag ko miyakalot iran a paridi. Tig iran a Miyakatoon kami sa ig!
Kagiya ka maoto na bitowan iyan angkai a paridi sa Siba  na taman imanto na aya ngaran angkoto a siti na Birsiba.
Si peman si Isaw na kagiya makapagidad sa pat polo ragon na piyangaroma niyan si Yodita a wata i Biri a Hitiyo ago si pen si Basemat a wata i Ilon a Hitiyo.
Na inikerata siran baden a ginawa i Iskak ago si Ribikah.
Kagiya den a malokes si Iskak a di den pekanono na tiyalowan iyan so kaka a wata iyan a si Isaw a tig iyan a Hey wata ko! Somimbag si Isaw a Katii ako bo.
Tig i Iskak a Miyalokes ako den imanto na di nda ketey a kapetay aken.
Na kowaa ngka so pana a ka na song ka ko kalasan na go ako ngka on panganopen sa maila a ayam.
Tiyagaren ako ngka on ko mapiya i taam a pangenengken a pekebabayaan ko na go ngka raken wita. Na amay ka makan aken den na perakmatan aken seka sa di aken pen kapetay.
Na so dii kimbitiyarain i Iskak ki Isaw na pepemakinegen i Ribikah. Na so den so kiyasong i Isaw sa kalasan ka penganop sa ayam a imbaling iyan
Na pitero i Ribikah ko wata iyan a Yakob a Miyaontaling aken so pitero o ama a ka ko pagari ngka a Isaw a tig iyan a
Witi ako ngka sa maila a ayam ago tiyagaren ako ngka on ko mapiya i taam a pangenengken na amay ka makan aken den na perakmatan aken seka ko kapengadap aken ko Allah sa di aken pen kapetay.
Na pakinega ko ngka piyapiya wata ko ago nggolaolaa ngka so peteroon ko reka.
Song ka ko manga pangangayamen na pamilii ngka sa dowa timan a kaolit a kangodaan a kambing na go ngka raken wita kaan aken mitinda a mapiya i taam a pangenengken a pekebabayaan o ama a ka.
Mapasad oto na kewit ka rekaniyan kaan iyan makan ago perakmatan ka niyan sa di niyan pen kapetay.
Na pitero i Yakob ki ina iyan a Oway ogaid na bombolen a mama si Isaw na saken na matilak ako i kobal.
Baanda ko pagapera i ama na ketokawan iyan a peselibaan aken sekaniyan. Amay ka magiyoto na di ako kerakmatan ka ba aken baden pakipesintai a ginawa ko.
Tig i ina iyan a Sii raken mitana so kisinta reka wata ko nggolaolaa ngka baden so pitero aken. Ika roo den na kowaa ngka raken so manga kambing.
Mandiyadi na somiyong sekaniyan roo na kinowa niyan so manga kambing taros a inowit iyan ko ina iyan. Initinda o ina iyan a mapiya i taam a pangenengken a pekebabayaan i ama iyan.
Oriyan iyan na kinowa i Ribikah so lebi a mapiya a manga nditaren i Isaw a tatagoon iyan sa walay na piyakinditar iyan ki Yakob.
Kinowa niyan mambo so kobal o manga kambing na inisapeng iyan ko manga lima i Yakob ago sa tengo iyan.
Na piyalad iyan ki Yakob so mapiya i taam a pangenengken ago so inembaalan iyan a paan.
Somiyong sekaniyan den ko ama iyan na pitero iyan on a Hey ama ko. Ino ka wata ko a tig iyan. Antawaa ka?
Tig i Yakob a Saken si Isaw a kaka a wata a ka. Ininggolalan aken den so pitero o ka raken. Kapedipedi ka bo na mbowat ka na go ka kan ko sapo o ayam a miyaanop aken kaan ako ngka karakmati.
Inisean i Iskak so wata iyan a Ino magaan a kiyapakatoon ka on wata ko? Tiyabangan ako o Allah a Tohan ka a inisembag iyan.
Na pitero i Iskak ki Yakob a Obay ka sii ka pagaperen ko seka wata ko kaan aken katokawi o ba seka si Isaw ago so di.
Miyobay si Yakob ki Iskak na inaper o ama iyan a tig iyan a So lagam ka na lagid o lagam i Yakob ogaid na so manga lima ngka na lagid o manga lima i Isaw.
Na da niyan makilala si Yakob ka bombolen so manga lima niyan a lagid o lima o pagari niyan a Isaw. Kagiya ka maoto na perakmatan iyan sekaniyan
Ogaid na iniise iyan on daan a Benar a seka so wata aken a Isaw? Saken a tig iyan.
Tig i Iskak a Witi ako ngka ko sapo o ayam a miyaanop ka wata ko ka koman ako ron a daan na go aken seka bo rakmati. Na inowit on i Yakob na komiyan on so ama iyan ago inowitan iyan pen sa arak na minimom on.
Oriyan iyan na pitero on i Iskak a Obay ka sii wata ko na go ako ngka areki.
Na miyobay sekaniyan on na inarekan iyan. Kagiya mabaw i Iskak so baw o bangkala iyan na riyakmatan iyan sekaniyan a tig iyan a So ikasosoat a baw o wata aken na datar o baw o kalopaan a rarakmatan o Allah.
Kabegan ka o Tohan sa namog a pepekapoon sa langit ago mabaloy niyan so lopa a ka a oodaren ago kabegan ka niyan pen sa madakel a pereperan ago bago a arak.
Makipenonogo reka so manga bangsa. ago makasodiyod reka so manga nasiyon. Ndatoi ngka so manga tonganay ngka na makasodiyod reka so manga mbawataan o ina a ka. Kapesintaan so siran oto a pesinta reka ago karakmatan so siran oto a perakmat reka.
Miyapasad i Iskak romakmat si Yakob na so den so kiyaipos i Yakob ko hadapan o ama iyan na miyakaoma so pagari niyan a Isaw a miyakapoon ko pepanganopan iyan.
Mitiyagar sekaniyan mambo sa mapiya i taam a pangenengken na inowit iyan ai ko ama iyan. Pitero iyan ki ama iyan a Hey ama ko mbowat ka na kan ka ko sapo o ayam a miyaanop aken kaan ako ngka karamati.
Antawaa ka? a iniise on i Iskak. Saken so kaka a wata a ka a si Isaw tig iyan.
So kiyanega on i Iskak na tanto a piyananabad a tig iyan a Antawaa bes angkoto a miyakaanop sa ayam ago inowit iyan raken? Aya ko ron den kiyapasada koman kagiya makaoma ka. Riyakmatan aken sekaniyan na matamataan a sekaniyan den i kerakmatan!
Kagiya maneg ai i Isaw na miyakagoraok sa tanto a matanog ka sayana a miyarata a ginawa niyan a tig iyan ko ama iyan a Saken mambo ama ko rakmati ako ngka mambo!
Ogaid na pitero iyan a Somiyong sii so pagari ngka na siyaliba ako niyan. Miyatarima iyan den so iperakmat aken reka.
Tig i Isaw a Patot den a ngaran iyan na si Yakob! Ka miyakadowa ako niyan den kaalampasi kinowa niyan so kawadib aken ko kakakakai raken ago imanto peman na kinowa niyan so iperakmat raken! Na tig iyan pen a Ba da a miyalamba a ka a kirakmat ka raken?
Inisembag on i Iskak a Biyaloy aken sekaniyan a dato o ka na so langon a tonganay niyan na inibegay aken on a manga talasogoay niyan. Inioyag aken rekaniyan den so pereperan ago bago a arak. Kagiya ka maoto wata ko na da den a ba ko reka mapenggolaola!
Miyangangampedian pen si Isaw ki ama iyan a tig iyan a Ba sasatiman bo a iperakmat ka ama? Hey ama ko rakmati ako ngka mambo! Na mipoon den gomoraok si Isaw sa matanog.
Mandiyadi na pitero on i Iskak a So kebalingan ka na maawat ko oodaren a lopa ago mawatan ko namog a pepekapoon sa langit.
Aya mipegoyag ka na so pedang ka na mapenonogo ka o pagari ngka. Ogaid na amay ka somorang ka na kepokas ka ko lig ka so kokoong iyan.
Ipoon roo den na ipekegowad i Isaw si Yakob sabap ko kiyarakmati ron o ama iyan. Na pitero iyan sa ginawa niyan a Magaan den so kapetay i ama na sii ko kapendiyagai ron na mbonoon aken si Yakob.
Kagiya matero ki Ribikah so mapipikir i Isaw na piyakisongowan iyan si Yakob na pitero iyan on a Aya mibobolong o pagari ngka a Isaw ko rata a ginawa niyan na giya kapipikira niyan sa kabonoa niyan reka.
Kagiya ka maoto wata ko na nggolaolaa ngka so peteroon ko. Pagapas ka nggagaan ko laki aken a si Laban roo sa Haran.
Tareg ka on sa mamakapira gawii taman ko kapekalenggaw o rarangit o pagari ngka
Na amay ka mada den so rarangit iyan reka ago kalipatan iyan so pinggolaola ngka on na pakisogoan aken seka roo sa kapakabalinga ko reka sii. Di aken kabaya o ba makaperengan kano raken mada a dowa kataw a wata aken!
Na taros a somiyong si Ribikah ki Iskak na pitero iyan on a Kiyasemowan ako ko Hitiyo a manga babay a miyapangaroma i Isaw! O pangaromaa i Yakob so isa ko datar iran a manga Hitiyo sangkai a inged na da a bali raken o kapepaginetaw aken pen.
Mandiyadi na piyakisogoan i Iskak si Yakob na siyalam iyan ago tiyapaosan iyan a tig iyan a Di ka den pengaroma sa Ikanaanen a babay.
Song ka baden somambot sa Misopotamiya sii ko walay o ama o ina a ka a si Bitowil na pangaromaa ngka roo so isa ko wata i Laban a laki o ina a ka.
Karakmatan ka o Tohan a Lebi a Mabager ago mababad ka niyan na go mapakandakel ka niyan taman sa mabaloy so mbawataan ka a madakel a nasiyon.
Karakmatan ka niyan ago so kebabadan reka a datar o kiyarakmati niyan ko Ibrahim kaan ka matangan angkai a inged a matag ka on baden mananangga imanto a so inged a inibegay o Tohan ko Ibrahim.
Na piyakaganat den i Iskak si Yakob ko kasong iyan sa Misopotamiya sii ki Laban a wata i Bitowil a taw sa Aram ago laki mambo i Ribikah a ina i Yakob ago si Isaw.
Kiyatokawan i Isaw a riyakmatan i Iskak si Yakob ago piyakasong iyan den sa Misopotamiya ka roo niyan pakapangaromaa. Kiyatokawan iyan pen a kagiya karakmatan sekaniyan i Iskak na tiyapaosan iyan sa Di ka den pengaroma sa Ikanaanen a babay.
Miyailay i Isaw a piyaratiyaya i Yakob so ama iyan ago so ina iyan ka somiyong sekaniyan den sa Misopotamiya.
Mandiyadi na kiyasabotan i Isaw a kena a ba itetembo o ama iyan so manga babay a Ikanaanen.
Kagiya ka maoto na somiyong sekaniyan ki Ismail a wata i Ibrahim na piyangaroma niyan si Mahalat a wata i Ismail ago babay i Nibayot ka inioman iyan ko manga karoma niyan.
Na gomiyanat si Yakob sa Birsiba a miyantap sa Haran.
Kagiya somedep den so alongan na miyakaoma sekaniyan ko isa a darpa na domike roo ko kagagawii. Kominowa sa ator na inolonan iyan na taros a miyakatorog.
Mitetaginep sekaniyan na miyakailay sa towak a pakatitindegen ko doniya a miraraot so poro iyan sa kasorgaan na so manga malaikat o Tohan na manog manik siran on.
Sangkoto a poro iyan na tomitindeg on so Allah na pitero iyan a Saken so Allah a Tohan o apo o ka a si Ibrahim ago so Tohan i Iskak. Imbegay aken reka ago so kebabadan reka so lopa a kaiigaan ka.
Pekadakedakel so manga mbawataan ka a datar o bayanek sa doniya na pemangiparak siran ko sedepan taman sa sebangan ago ipoon sa pagotaraan na taman den sa pagabagatan. Na kerakmatan so langon a bangsa sa doniya a nggolalan reka ago so manga mbawataan ka.
Lalayon ako reka na apiya anda ka song na pegipaten ko seka na pekakasowin ko seka pen sangkai a inged. Di aken seka mbelagen taman sa di aken mitoman so minitopa ko reka.
Miyakanaw si Yakob na pitero iyan a Matamataan a sisii bes so Allah sangkai a darpa na di aken katawan!
Na miyalek sekaniyan a tig iyan a Tanto a piyakalekelek angkai a darpa! Giyai den i walay o Tohan giyai den so gimowa o kasorgaan!
Teked a kapipita na mimbowat si Yakob na kinowa niyan so ator a kiyaolonan iyan na go piyakatindeg iyan sa tanda a tademan na inododan iyan pen sa lana a olibi.
Bitowan iyan angkoto a darpa sa Bitil apiya pen aya ipembeto ron gowani sangkoto a siti na Lods.
Oriyan iyan na misepa si Yakob ko Allah a tig iyan a O malalayon ka raken ago pegipaten ako ngka sangkai a kapelalakaw aken ago mbegan ako ngka pen sa pangenengken ago nditaren
Na o makakasoy ako ko walay o ama aken a da a rayorayo a ginawa ko na mataan den a kebaloy ka a Tohan aken.
Giyangkai a ator a piyakatindeg aken sii a tanda a tademan na pembaloy a darpa a pesimbaan reka na so langon a imbegay ngka raken na isenggay aken sa rek ka so ikasapolo on bagi
Tomiyaros den lomalakaw si Yakob na miyakaoma sekaniyan ko inged o manga taw sa sebangan.
Miyailay niyan roo a paridi sii ko pananateba ago telo lompok a bilibili a kikaleleko a marani ko paridi. Giyanan i kapepenageban sa ig ko kapepekainoma ko manga talon ogaid na aden a mala a ator a idadapeng ko ngari o paridi.
Oman roo matimo langon so manga talon na peliliden o manga pananagikor sa bilibili so ator na go iran bo mapekainom so manga bilibili na ipekesoy iran bo so ator ko ngari o paridi.
Na inisean i Yakob so manga pananagikor a Hey manga pagariya anda kano miyakapoon? Poon kami sa Haran a tig iran.
Tig iyan kiran a Katawan iyo si Laban a so apo i Nahor? Oway katawan ami a inisembag iran.
Mapipiya a ginawa niyan? a tig i Yakob. Oway a tig iran na kaoto so wata iyan a babay a si Rakila a pekaoma den a ped iyan so manga bilibili o ama iyan.
Na pitero i Yakob a Maporo pen a alongan kena a ba giya den i oras ko kapetimoa ko manga talon. Ino niyo pemakainoma so manga bilibili na go niyo siran kasowin ko pepenateban iran?
Di ami anan mapenggolaola a tig iran taman sa di matimo langon so manga talon ago malilid ami mambo so ator a matatago ko ngari o paridi na go ami bo mapemakainom so manga bilibili.
Sii ko di niyan kiran pen dii kimbitiyarain na miyakaoma si Rakila a pepekaonoten iyan so manga bilibili o ama iyan ka sekaniyan i pananagikor on.
Kagiya mailay i Yakob si Rakila a wata i Laban a so laki o ina iyan ago so pen so manga bilibili i Laban na miyobay sekaniyan ko paridi na linilid iyan so ator na go piyamakainom iyan so manga bilibili o bapa iyan.
Oriyan iyan na inarekan iyan si Rakila na miyakasegad sekaniyan sa kiyababaya iyan.
Pitero iyan ki Rakila a tonganay sekaniyan o ama iyan ka wata sekaniyan i Ribikah. Na sarta a minggagaan somong si Rakila ko ama iyan na piyanotol iyan on ai.
So den so kiyanega i Laban ko totol makapantag ki Yakob a wata o babay niyan na minggagaan sekaniyan on somong. Giyakes iyan ago inarekan iyan na taros a inowit iyan sa walay. Kagiya mapanotol rekaniyan i Yakob so langon angkai a miyanggolaola
Na pitero on i Laban a Matamataan a isa bo so rogo ta. Kagiya makasaolan a kiyapakakaden i Yakob ki Laban
Na pitero on i Laban a Kena a ba patot o ba ka raken dii nggalebek sa da a bayad iyan a sii bo sabap ko katotonganayi aken reka. Teroa ngka raken o antonaa i pekisokay ngka raken.
Sa masa oto na dowa kataw a wata a babay i Laban. Aya ngaran o kaka on na si Liyah ago aya ngaran o ari ron na si Rakila.
Si Liyah na maronok i mata ogaid na si Rakila na mapiya i arog a lawas ago mataid.
Pekebabayaan i Yakob si Rakila na pitero iyan a Penggalebekan ko seka sa pito ragon asar a pakipangaromaan ka raken so ari a wata a ka a si Rakila.
Tig i Laban a Tomo a sii aken reka pakipangaroma a di so ped a mama. Sii ka raken den kaden.
Mandiyadi na minggalebek si Yakob ko miyakapito ragon kaan iyan mapangaroma si Rakila na lagid o ba da bo makapira gawii rekaniyan sabap ko kapekebabayai niyan ki Rakila.
Kagiya maipos oto na pitero i Yakob ki Laban a Miyapopos den so pito ragon a pasad ta! Pakipangaromaan ka raken den so wata a ka.
Na mikendori si Laban na piyamakisogoan iyan so langon a taw sangkoto a darpa.
Ogaid na kagiya magagawii den na aya kinowa i Laban a inowit iyan ki Yakob na si Liyah kena a ba si Rakila na rimbang i Yakob si Liyah. (
Inibegay i Laban so talasogoay niyan a babay a si Silpah ko wata iyan a Liyah a mabaloy a talasogoay niyan.)
So kiyapita iyan na miyailay i Yakob a sekaniyan bes si Liyah! Na somiyong si Yakob ki Laban na pitero iyan on a Antonaa bes angkai a inikidia ngka raken? Ba kena a ba si Rakila i ininggalebek aken reka? Ino ako ngka kapegakali?
Tig i Laban a Kena a ba ami adat a ba maona pakipengaromaan so ari a di so kaka.
Nayawa ngka baden so kakepasad o isa ka padian a dii kakendori ko kiyakewing. Mapopos oto na pakipangaroma ko reka pen so ari a wata aken a aya ngka on kibayad na pito ragon pen a ipenggalebek ka raken.
Miniyog si Yakob na kagiya mapopos so pito gawii a kiyakendorii ki Liyah na piyakipangaroma on i Laban si Rakila.
Inibegay i Laban so talasogoay niyan a babay a si Bilhah ko wata iyan a Rakila a mabaloy a talasogoay niyan.
Na rimbang mambo i Yakob si Rakila na mala a kapekebabayai niyan ki Rakila a di si Liyah. Na pito ragon pen a ininggalebek iyan ki Laban.
Kagiya mailay o Allah a pekebabayaan i Yakob si Rakila a di si Liyah na biyaloy niyan si Liyah a makapembawata ogaid na balek si Rakila.
Na miyaogat si Liyah na mimbawata sa mama. Bitowan iyan sa Robin ka tig iyan a Miyailay den o Allah so dii kakerata a ginawa ko. Matamataan a kebabayaan ako imanto o karoma ko.
Miyaogat sekaniyan peroman na mimbawata sa mama. Na pitero iyan a Kagiya miyaneg o Allah a kena a ba ko pekebabayai o karoma ko na inibegay niyan raken mambo angkai a wata. Kagiya ka maoto na bitowan iyan sa Simiyon.
Na miyaogat sekaniyan peman na mimbawata sa mama na pitero iyan a Imanto na makapetordowa kami piyapiya ago so karoma ko ka kagiya mimbabawata ako ron sa telo kataw a wata a mama. Kagiya ka maoto na bitowan iyan so wata sa Libi.
Na miyaogat sekaniyan peroman na mimbawata sa mama. Na pitero iyan a Imanto den na podin aken so Allah. Kagiya ka maoto na bitowan iyan so wata sa Yodah. Na gominek sekaniyan mbawata.
Kagiya den a mailay i Rakila a da sekaniyan den mbawata ki Yakob na inidengki niyan ai ko pagari niyan. Na pitero iyan ki Yakob a Begi ako ngka sa manga wata ka o di na petay ako!
Tanto a kiyararangitan i Yakob si Rakila na pitero iyan on a Ba saken so Tohan a da niyan peroa a kapakambawata a ka?
Tig i Rakila a Katii si Bilhah a talasogoay aken. Rembanga ngka kaan sekaniyan makambawata sa kibilang a wata aken kaan aken mabangon so pamiliya ko a nggolalan rekaniyan.
Na inibegay niyan ki Yakob si Bilhah a mabaloy a karoma niyan. Rimbang sekaniyan i Yakob
Na miyaogat si Bilhah na go mimbawata ki Yakob sa wata a mama.
Na pitero i Rakila a Piyakakebenar ako o Tohan. Inampon iyan so pangni aken ka bigan ako niyan sa wata a mama. Sabap sii na bitowan iyan sa Dan.
Miyaogat peroman si Bilhah na mimbawata ki Yakob sa ikadowa a wata a mama.
Na pitero i Rakila a Tanto ako a miyakipagagawa ko pagari aken na miyakataban ako. Na bitowan iyan so wata sa Naptali.
Kagiya mageda i Liyah a gominek sekaniyan mbawata na kinowa niyan so talasogoay niyan a si Silpah na inibegay niyan ki Yakob a mabaloy mambo a karoma niyan.
Na mimbawata si Silpah ki Yakob sa wata a mama.
Pitero i Liyah a Sayana ako a mala i okor! Na bitowan iyan so wata sa Gad.
Na mimbawata peroman si Silpah ki Yakob sa ikadowa a wata a mama
Samaoto na pitero i Liyah a Tanto ako a miyababaya! Imanto na mbetowan ako den o manga babay sa pekebabaya. Kagiya ka maoto na iningaranan iyan so wata sa Yasir.
Miyakaisa a gawii sii ko dii kaperaragon sa trigo na somiyong si Robin ko pangomaan na miyakatoon sekaniyan roo sa mangengeto a manderik na inibaling iyan ki ina iyan a Liyah. Na pitero i Rakila ki Liyah a Kapedipedi ka bo na begi ako ngka ko manga manderik a miyatoon o wata a ka.
Ogaid na pitero i Liyah a Ba ka pen da temani ko kiyakowaa ngka raken ko karoma ko? Ba ngka pen kowaa so manga manderik o wata aken? Tig i Rakila a O begi ako ngka ko manderik o wata a ka na pakarembangen aken reka si Yakob imanto a gagawii.
Na kagiya merimon a makaoma si Yakob a poon ko di niyan dii mbasokan na inalaw sekaniyan i Liyah. Rembang ka raken imanto a gagawii a tig iyan ka kiyaapinan aken seka a manga manderik a miyatoon o wata aken. Na romimbang sekaniyan on sangkoto a kagagawii.
Inampon o Tohan so pangni i Liyah na miyaogat sekaniyan na mimbawata ki Yakob sa ikalima a wata a mama.
Na pitero i Liyah a Biyalasan ako o Tohan sabap ko kinibegan aken ko talasogoay aken a babay a mapengaroma o karoma ko. Na bitowan iyan so wata sa Isakar.
Miyaogat peroman si Liyah na mimbawata ki Yakob sa ikanem a wata a mama.
Na tig i Liyah a Bigan ako o Tohan sa mapiya a pamemegayan. Imanto na ketatap raken so karoma ko sabap sa mimbawata ako ron sa nem kataw a wata a mama. Na bitowan iyan so wata sa Sibolon.
Oriyan iyan na mimbawata sekaniyan sa wata a babay na bitowan iyan sa Dinah.
Sa masa oto na tiyago o Tohan sa ginawa si Rakila inampon iyan so pangni niyan ka biyaloy niyan a makapembawata.
Miyaogat sekaniyan na mimbawata sa mama na pitero iyan a Piyokas raken o Tohan so kiyapakakeya aken.
Bitowan iyan so wata sa Yosop ago tig iyan a Pengnin ko a began ako o Allah sa isa pen a wata a mama.
Oriyan o kinimbawataan i Rakila ki Yosop na pitero i Yakob ki Laban a Pakaawaa ko ngka sii kaan ako makakasoy ko poonan aken a inged.
Pakaonota ngka raken so manga karoma ko ago so manga wata aken a mininggalebek aken reka na go ako ngka den pakalalakawa. Katawan ka den i kapiya a kiypakanggalebek aken reka.
Ogaid na pitero on i Laban a O kelimoon ako ngka na di ka pagawa kiyatokawan aken ko di aken dii kaperimar a riyakmatan ako o Allah ka sabap reka.
Teroa ngka o antonaa i kisokay aken reka ka imbayad aken.
Tig i Yakob a Katawan ka den i kiyapakanggalebek aken reka ago so kapepekapiya o manga pangangayamen ka sii ko kapepanagikora ko ron.
So maito a rek ka ko da ko pen kapakaoma na tanto a miyakadakel na apiya anda ako matatago na rarakmatan ka o Allah sabap raken. Ogaid na anda bes mambo i kapenggalebeki ko ko rek aken a pamiliya?
Antonaa i kibegay aken reka?  a iniise i Laban. Di ako ngka mbegi sa bapiya antonaa a tig i Yakob. Ogaid na o penggolaolaa ngka angkai a isa a pengnin ko reka na itaros aken so kapetegikora ko ago kapegoyaga ko manga talon ka.
Imanto a gawii na pakilalakawi ngka raken so langon o pangangayamen ka ka ipanibay aken kiran so oman i isa a palang o di na bortikan a bilibili oman i nati a bilibili a maitem ago oman i kambing a palang o di na bortikan na giyanan den i sokay aken.
Na apiya anda i kapesosiya ngka ko inisokay ngka raken ko pemakatalingoma a gawii na malebod a kakeilaya ngka o benar a maontol ako. Ka oman i matatangan aken a kambing a kena a ba palang o di na bortikan ago oman i bilibili a kena a ba maitem na ketangked ka a miyapanekew.
Miyayon ako a tig i Laban. So den so pitero o ka i inggolalan ta.
Ogaid na sangkoto bo a gawii na piyangowa i Laban so manga mandangan a manga totorisan o di na palang ago so langon a babay a kambing a manga palang o di na bortikan maana a so oman i isa a aden a mapoti on ago so pen so oman i maitem a bilibili na piyakitagikor iyan siran ko manga wata iyan a mama.
Na taros a bilag iran si Yakob sa telo gawii a ipelalakaw ron. Na ipeteros den i Yakob so kapetegikora niyan ko miyalamba ko manga talon i Laban.
Mandiyadi na miyamotol si Yakob sa manga iilaw a sapak a kayo a poplar almondo ago plano na piyanorisan iyan ai sa mapoti ko kiyapangopisi niyan on.
Na inipaneked iyan angkai a manga sapak ko danga o pepemanginoman o manga talon sabap sa di siran dii mbobowada igira a pepekaoma siran roo a pemanginom.
Na so kiyapamowadan a manga kambing ko danga o manga sapak na mimbabawata sa manga nati a totorisan palang ago bortikan.
Bebelagen i Yakob so mangoda a manga bilibili ko talon ogaid na piyamakasangor iyan so lamba ko talon ko manga totorisan ago manga iitem a pangangayamen ko talon i Laban.
Igira a dii mamowad so kaolit a manga pangangayamen na ipepaneked i Yakob so manga sapak sii ko pepemanginoman iran kaan iran pekeilay ko di iran dii kapamowad.
Ogaid na di niyan tegoon so manga sapak ko danga o manga lolobay a pangangayamen. Sii sangaki a okit na pekebaloy so manga lolobay a pangangayamen a rek i Laban na so manga kaolit na rek i Yakob.
Sabap roo na tanto a mikewasa si Yakob na miyakakowa sa madakel a manga talon manga talasogoay a babay ago mama manga onta ago manga kimar.
Miyaneg i Yakob a dii teroon o manga wata i Laban a manga mama a Miyaagaw den langon i Yakob so rek o ama tano. Miyakowa niyan langon angkai a kakawasaan a poon ko rek o ama tano.
Na miyainengka mambo i Yakob a miyaalin so di ron dii kingginawain i Laban ka kena a ba datar gowani.
Samaoto na pitero o Allah ki Yakob a Kasoy ka ko inged o manga apoapoan ka ago sii ko manga tonganay ngka na kelalayon ako reka.
Kagiya ka maoto na piyakisogoan i Yakob si Rakila ago si Liyah a somong siran on ko pepenateban o manga talon iyan.
Na pitero iyan kiran a Miyainengka aken a miyaaalin den so di raken dii kingginawain i ama iyo ka kena a ba datar gowani. Ogaid na miyalalayon raken so Tohan o ama aken.
Katawan iyo a miyakanggalebek ako ki ama iyo sa taman sa kegaga ko.
Apiya pen oto na piyanalimbotan ako niyan ka miyakasapolo iyan mabaroba so sokay aken. Ogaid na da peroa o Tohan o ba ako niyan kapemaratai.
O pitero iyan a So manga ayam a palang na aya ngka sokay na pembabawata so langon o manga talon sa manga palang a nati. Na o pitero iyan a So manga ayam a totorisan na aya ngka sokay na pembabawata siran sa manga torisan a nati.
Kagiya ka maoto na kinowaan o Tohan sa manga pangangayamen si ama iyo na inibegay niyan raken.
Isako masa a dii kapamowad o manga pangangayamen na miyakatetaginep ako na miyailay aken a aya dii mamamowad ko manga talon na so manga mandangan a totorisan manga palang ago manga bortikan.
Sii sangkoto a taginepen aken na pitero raken o Malaikat o Tohan a Yakob na tig aken a Katii ako bo.
Pitero iyan a Ilaya ngka ka aya bo a dii mamamowad na so bo so manga mandangan a totorisan manga palang ago manga bortikan. Di aken anan dii pakinggolaola ka miyailay aken so langon a ipekidia reka i Laban.
Saken so Tohan a miyakapeyag reka sii sa Bitil a ron ka inododan sa lana a olibi so ator a piyakatindeg ka a tanda a tademan ago misepa ka raken pen. Na paninimo ka den imanto na go ka sii den awa sangkai a inged na kasoy ka ko inged a pimbawataan reka. 
Somimbag si Rakila ago si Liyah ki Yakob a tig iran a Da den a ba ami pen mapembagian o di na mapekewali ko tamok o ama ami!
Ba kami niyan baden ipegiring sa salakaw a taw. Kena bo a ba giya kiyapesaa niyan rekami ka miyalengan iyan pen so minibetang rekami.
So langon a kakawasaan a kinowa o Tohan ki ama na patot a rek ami ago so manga wata ami. Kagiya ka maoto na nggolaolaa ngka so apiya antonaa i miyatero reka o Tohan.
Mandiyadi na miyaninimo si Yakob na go piyamakakoda iyan so manga wata iyan ago so manga karoma niyan ko manga onta.
Initelon iyan so langon a pangangayamen iyan ago langon a miyapantiyari niyan sii sa Misopotamiya ka kesoy sekaniyan den ko ama iyan a Iskak sa inged a Kanaan.
Sa da iran pen kapakaganat na miyakasong den si Laban ko talon iyan a manga bilibili ka pengopawan iyan. Sii ko kandodoo niyan na piyanekew i Rakila so manga barahala o ama iyan a matatago sa walay.
Liyo ron pen na inakal i Yakob si Laban ka piyagma iyan on so kapagawa iyan.
Kinowa niyan baden so langon taman iyan na miyalagoy sekaniyan nggagaan. Rominipag sekaniyan ko lawasaig a Yopratis na miyantap ko kapalawan sa inged a Giliyad.
Kagiya makatelo gawii na miyatero ki Laban a miyalagoy si Yakob.
Na sarta a piyakaonot i Laban so manga pagtaw niyan na siyaloba iyan si Yakob ko miyakapito gawii na sii niyan den riyaot ko kapalawan sa Giliyad.
Sangkoto a kagagawii na miyakaoma so Tohan ki Laban a nggolalan ko taginepen na pitero iyan on a Pananggilai ngka o ba aden a matero o ka ki Yakob a marata o di na mapiya.
Si Yakob na kekampo sii ko kapalawan sa Giliyad kagiya raoten sekaniyan i Laban na mikampo roo mambo si Laban ago so manga pagtaw niyan.
Na pitero i Laban ki Yakob a Antonaa bes angkai a inikidia ngka raken? Piyagakalan ako ngka na pitonda a ka so manga wata aken a babay a datar o ba ngka miyabiyag ko kiyatidawa!
Ino ako ngka pegakali ko kiyapalagoy ngka a di aken katawan? Ino ngka raken da teroa a magawa ka kaan aken sekano mapakaganat a sasartaan a kapipiya a ginawa ago kapagidaida a pegayonan o manga garingking ago manga kotiyapi?
Apiya so kapengareki aken ko manga apo aken ago so manga wata aken a babay ko kangganat iran na da ngka raken peroa. Miyalalong ka!
Aden a kapaar aken sa kapakasakiti aken reka ogaid na kagiya ko gagawii na miyakimbitiyarai raken so Tohan o ama a ka a tig iyan a Pananggilai ngka o ba aden a matero o ka ki Yakob a marata o di na mapiya.
Katawan aken a aya kiyapakaawa a ka na sabap sa pekedali ka komasoy ko walay o ama a ka ogaid na ino ngka penekewa so manga barahala ko?
Simbag i Yakob si Laban a tig iyan a Miyalek ako o ba ngka raken tegela komowa so manga wata a ka.
Na apiya antawaa i katoonan ka ko manga barahala ngka na kebono. Sii ko kamamasaan o manga pagtaw ta na nggilobaa ngka o ba aden a rek ka a matatago ko manga ipamemetad aken o aden na kowaa ngka. Sa masa oto na di katawan i Yakob a miyapanekew bes i Rakila so manga barahala o ama iyan.
Kagiya ka maoto na piyanoledan i Laban so barombarong i Yakob so barombarong i Liyah ago so barombarong o dowa kataw a talasogoay a babay ogaid na da niyan matoon so manga barahala niyan. Oriyan iyan na siyoledan iyan so barombarong i Rakila.
Samaoto na miyakowa den i Rakila so manga barahala na miyapanago iyan nggagaan ko kabila ko siya o onta na moontod sekaniyan on. Na piyanisik i Laban so langon taman ko soled o barombarong ogaid na da niyan siran on matoon.
Na pitero i Rakila ko ama iyan a O ba ka kararangiti kadnan ko ko di aken kapekatindeg ko hadapan ka ka sisii raken so basa. Na apiya piyanabenaran i Laban mbanog so manga barahala na da niyan den matoon.
Mandiyadi na kiyararangitan si Yakob na piyasong iyan si Laban. Antonaa i sala aken? a iniise iyan ki Laban. Antonaa i miyandosa ko a inisaloba a ka raken?
Imanto a miyapanisik ka den so langon a ipamemetad aken na antonaa i miyatoon ka on a rek ka a miyakowa ko walay ngka? Sii ngka betaden ko hadapan o manga pagtaw ngka ago so manga pagtaw aken ka siran i pakakokomen ta on o antawaa i makabebenar rekta a dowa.
Miyakadowa polo ragon a kiyapakakaden aken reka. So manga bilibili ago kambing ka a manga babay na da den manggolaola o ba da mbabawata aya pen o ba aden a miniseda aken ko manga mama a bilibili ko talon ka.
Igira a aden a miyapatay a maila a binatang ko pangangayamen ka na da ko reka den wita ka saken i pesembi on. Piyamakibayadan ka raken pen so apiya antonaa i piyanekew ron ko kagagawii o di na kadaondaw.
Igira a kadaondaw na kepatay ako a mayaw ago tenggaw igira a kagagawii na maregen pen a kapetoroga raken.
Giyanan den i maoolaola ko ko soled o miyakadowa polo ragon a kakakaden aken reka. Miyakasapolo ago pat ragon a ininggalebek aken reka sa kiyapangaromaa ko ko dowa kataw a wata a ka na miyakanem ragon pen a kiyapantiyariya ko ko manga pangangayamen na miyakasapolo ka pen mabaroba so sokay aken.
O da ako katabangi o Tohan o ama aken a so Tohan o Ibrahim ago so ipekelek o Iskak na miyapakaawa ko ngka den sa da den a ba ko mipetelon. Ogaid na miyailay o Tohan so kiyarasay ago so kiyanggalebek aken. Sabap roo na siyaparan ka niyan kagiya ko gagawii.
Simbag i Laban si Yakob a tig iyan a Giyangkai a manga babay na manga wata aken so manga wata iran na manga apo aken ago giyangkai a manga talon na manga talon aken. Langon a pekeilay ngka na rek aken. Ogaid na da den a ba ko mapenggolaola imanto mipantag sangkai a manga wata aken o di na so manga wata iran.
Kagiya ka maoto na pesadanowai ta ago mbaal ta pen sa tademan ta on.
Mandiyadi na kominowa si Yakob sa ator na piyakatindeg iyan a tanda a tademan.
Na pitero iyan ko manga pagtaw niyan a Panimo kano sa manga ator. Na miyamangowa siran sa manga ator na initabotod iran. Kagiya mapasad oto na roo siran mikekan ko obay o tabotod.
Bitowan i Laban angkai a tabotod sa Higar Sahadota ago bitowan mambo i Yakob sa Galid.
Tig i Laban a Giyangkai a tabotod na miyabaloy a tademan ta imanto a gawii. Giyanan i sabap a kiyabetowi ron sa Galid.
Bitowan mambo sa Mispa ka pitero pen i Laban a Kabantayan ta o Allah sii ko kapakapembelag ta.
O perasaya ngka so manga wata aken a babay o di na o pangaroma ka sa ped a manga babay a liyo ko manga wata aken na apiya pen da a ba rekta makamamasa na tatanodi ngka a so Tohan i makababantay rekta a dowa kataw.
Pitero pen i Laban ki Yakob a Kataya so minitabotod a manga ator ago kataya pen so ator a tanda a tademan a piyakatindeg aken ko pageletan ta.
Giyangkai a tabotod ago so ator na palaya tanda a tademan sa di aken den lepasen angkai a tabotod sa ba ko seka pemaratai ago di ngka den mambo lepasen angkai a tabotod ago ator sa ba ako ngka pemaratai.
So Tohan o Ibrahim ago so Tohan o Nahor na aya rekta makakokom. Mandiyadi na sii ko Ingaran o Tohan a aya ipekelek o ama iyan a Iskak na inisepa i Yakob a tomanen iyan angkai a pasad.
Na mikorban si Yakob sii sangkoto a palaw na biyoyo iyan so manga pagtaw niyan ko kiyakandori iyan. Kagiya makapasad siran koman na roo siran den miyamakatorog ko palaw sangkoto a kagagawii.
Teked a kapipita ko miyakatalondog a gawii na piyangarekan i Laban so manga apo iyan ago so manga wata iyan a babay taros a inipangangarapan iyan siran. Oriyan iyan na gomiyanat sekaniyan ka kesoy den ko inged iyan.
Sii ko kapeteros i Yakob lomalakaw na biyalak sekaniyan o manga malaikat o Tohan.
Kagiya mailay siran i Yakob na pitero iyan a Giyai na kampo o Tohan! Na bitowan iyan angkoto a darpa sa Mahanaim.
Na somiyogo si Yakob sa manga mama ka pekaonaan iyan siran ko pagari niyan a Isaw sii sa kalopaan a Sair a giyanan na inged a Idomiya.
Siyogo iyan siran a tig iyan a Giyai i peteroon iyo ko kadnan aken a Isaw So oripen ka a si Yakob na tig iyan a Miyakakaden ako ki Laban na inisendod aken a kambeling aken taman den imanto.
Aden a manga sapi aken manga kimar manga bilibili manga kambing ago manga talasogoay aken a manga mama ago manga babay. Inipakawit aken reka kadnan ko angkai a katero ka o ba ako ngka kalimoon.  
Kagiya makakasoy ki Yakob so manga siyogo na pitero iran a Miyakasong kami den ko pagari ngka a Isaw na pesong sekaniyan sii imanto ka pagalaon ka niyan a moonot on so pat gatos a manga pagtaw niyan.
So kiyanega sii i Yakob na tanto sekaniyan a miyalek ago masososa a pamikiran iyan. Biyagi iyan so manga taw a moonot on sa dowa lompok ago so pen so manga bilibili manga kambing manga sapi ago manga onta niyan.
Aya paninti a akal iyan na O maoma a gobat i Isaw so salompok on na makapalagoy so salompok a kelamba.
Na taros a miyangangarapan si Yakob a tig iyan a Ya Allah a Tohan o apo aken a Ibrahim ago Tohan o ama aken a Iskak na pitero o ka raken a Kasoy ka ko inged ka ago so manga tonganay ngka ka pepiyapiyaan ko seka.
Kena a ba ako makapapatot sangkai a langon a kipekelimoon ka raken a oripen ka ago so kapetomani ngka raken sa pasad. Isako romipag ako ko lawasaig a Yordan na aya bo a awid aken na so teken aken. Ogaid na imanto na miyadowa lompok ako.
Pengnin ko a sabeten ako ngka ko pagari aken a Isaw ka pekelek ako o ba aya mitalingoma niyan raken sii na gobaten kami niyan ago so manga babay ago manga wata.
Ogaid na miyatero o ka a Matamataan a pepiyapiyaan ko seka ago pakapendakelen ko so manga mbawataan ka sa datar o peted sa kilid a ragat a di den kebilang. 
Na tomiyareg si Yakob sangkoto a darpa ko kagagawii oto. Kagiya mapita na piyagaraw niyan ko manga pangangayamen iyan so imbegay niyan a pamemegayan ko pagari niyan a Isaw
A so dowa gatos a kambing a manga babay ago dowa polo a mandangan dowa gatos a bilibili a manga babay ago dowa polo a bilibili a manga mama
Telo polo a onta a manga babay a rakes o manga nati iran pat polo a sapi a manga babay ago sapolo a sapi a manga mama ago dowa polo a kimar a manga babay ago sapolo a kimar a manga mama.
Oman i isa a salompok ko pangangayamen na piyakikibir iyan ko sakataw ko talasogoay niyan. Na pitero iyan ko manga talasogoay a Ona kano raken na go niyo pamakapagawataa so oman i piselompokan a manga pangangayamen.
Ininsaratan iyan so maoona a talasogoay a tig iyan a Amay ka alaon ka o pagari aken a Isaw na go ka niyan isei sa Antawaa i dato o ka? Anda ka song? Anta i kipangangayamen sangkai a ipendendendeg ka?
Na aya isembag ka on na Rek ai i Yakob a oripen ka. Piyakiwit iyan ai a pamemegayan ko kadnan iyan a Isaw na matotondog kami niyan. 
Na ininsaratan iyan mambo so ikadowa a talasogoay ago so ikatelo ago so langon a ped iran a pendendeg ko manga talon a tig iyan a Datar anan mambo a peteroon iyo ki Isaw amay ka mabalak iyo.
Na o ba niyo kalipati a kateroa niyo ron sa Si Yakob a oripen ka na matotondog kami niyan.  Ka pitero i Yakob sa ginawa niyan a Ipengangapin aken rekaniyan angkai a manga pamemegayan a pekaonaan ko. Oriyan iyan na amay ka makapagilaya kami na baanda ko niyan tarimaa.
Na piyakaona i Yakob so manga pamemegayan ogaid na mitelimbagak sekaniyan ko kampo ka roo pekatorog ko kagagawii.
Ogaid na sangkoto den a kagagawii na mimbowat si Yakob na piyamakaonot iyan so dowa kataw a karoma niyan so dowa kataw a talasogoay niyan a manga babay ago so sapolo ago isa a wata iyan a manga mama ka meripag siran ko lawasaig a Yabok.
Kagiya mapakaripag iyan siran on na piyamakaripag iyan mambo so langon a rek iyan
Ogaid na mitelimbagak roo si Yakob a da den a ba niyan ped. Samaoto na aden a mama a miyakipelobed rekaniyan taman ko sobo.
Kagiya mailay o mama a di niyan kepeges si Yakob na siyampak iyan so witan i Yakob na miyalepo ini ko di niyan on dii kipelobeden.
Na pitero o mama a Bokai ako ngka ka kepita den. Ogaid na tig i Yakob a Di aken seka mbokaan taman sa di ako ngka karakmatan.
Anta i ngaran ka? a iniise o mama. Yakob a tig iyan.
Na tig o mama a Kena den a ba aya ngaran ka imanto na Yakob ka Israil sabap sa miyanagontaman ka ko Tohan ago so manosiya na miyakadaag ka.
Pitero i Yakob a Kapedipedi ka bo na teroa ngka raken i ngaran ka. Ogaid na tig iyan a Ino ngka raken pegiseen so ngaran aken? Na riyakmatan iyan si Yakob roo.
Na pitero i Yakob a Miyailay aken so Tohan sa miyakapagadapa kami apiya pen oto na piyakapagoyag ako pen. Kagiya ka maoto na bitowan iyan angkoto a darpa sa Piniyal.
Pesebang so alongan ko kiyaganat i Yakob sa Piniyal na malelepo sekaniyan sa witan.
Kagiya ka maoto na apiya taman imanto na so manga mbawataan o Israil na di siran ken ko sapo ko witan ka kagiya giyanan i sapo i Yakob a miyasampak.
Lomiyangkaw si Yakob na miyailay niyan si Isaw a pepekaantap kiran a oonotan o pat gatos a pagtaw niyan. Kagiya ka maoto na piyakasenggaya iyan so manga wata iyan ki Liyah Rakila ago sii ko dowa kataw a talasogoay a manga babay.
Piyakaona niyan so manga talasogoay a rakes o manga wata iran. Piyakatalondog iyan kiran si Liyah ago so manga wata iyan na piyakaori niyan si Rakila ago si Yosop.
Na maoona kiran si Yakob a miyakapito sekaniyan makasodiyod ko kapepekarani niyan ko pagari niyan.
Ogaid na piyalalagoy i Isaw si Yakob na giyakes iyan ago inarekan iyan na misegada siran.
Miyangilailay si Isaw na miyailay niyan so manga babay ago so manga wata. Antawaa angkai a manga ped ka? a iniise iyan on. Tig i Yakob a Siran i manga wata a inilimo raken o Tohan.
Mandiyadi na miyobay so manga talasogoay ago so manga wata iran na somiyodiyod siran.
Tomiyalondog mobay si Liyah ago so manga wata iyan na miyamanodiyod. Na aya miyaori mobay na si Yosop ago si Rakila na somiyodiyod siran mambo.
Iniise i Isaw a Antonaa i maana angkoto a piselompokan a manga pangangayamen a miyabalak aken? Pamemegayan oto reka kaan ako ngka kalimoon kadnan ko a tig iyan.
Ogaid na tig i Isaw a Mitataralo so rek aken pagari ko. Tagoa ngka baden a rek ka.
Di a tig i Yakob. O kelimoon ako ngka na tarimaa ngka raken angkai a pamemegayan ka datar o miyailay aken so paras o Tohan ko kiyailaya ko ko paras ka imanto den a miyapiya a ginawa ngka raken.
Kapedipedi ka bo na tarimaa ngka so pamemegayan a miyawit reka ka inikalimo ako o Tohan ago inibegay niyan raken so langon a kapenggonaan aken. Na kagiya tigel i Yakob si Isaw na tiyarima iyan oto.
Oriyan iyan na pitero i Isaw a Itano ka idolog aken sekano.
Ogaid na pitero on i Yakob a Katawan ka kadnan ko a da a bager o manga wata ago di aken mipendarainon a kapegipata ko ko manga bilibili kambing ago sapi a pesosowan pen. O ndendegen siran nggagaan ko salongan na pematay so langon a manga pangangayamen.
Kapedipedi ka bo kadnan ko na ona ka raken a oripen ka. Malombat a katondoga ko reka ka saden sa kagaan o manga pangangayamen a maoonaan aken ago so pen so manga wata na aya ko reka mambo kapepekaoma sa Idomiya.
Na tig i Isaw a So bo so ped ko manga pagtaw aken i pakibegaken ka raken sii rekano. Naino a tig i Yakob ka asar a ipekelimo ako ngka.
Mandiyadi na mipeto si Isaw sangkoto a gawii ka kesoy sa Idomiya.
Ogaid na somiyong si Yakob sa Sokot a ron miyangembaal sa kebalingan iyan ago manga rayar a kesirongan o manga pangangayamen iyan. Giyanan i sabap a bitowan sa Sokot angkoto a darpa.
Kagiya makakasoy den si Yakob sa inged a Kanaan a poon sa Misopotamiya na miyakaoma sekaniyan sa da a rayorayo a ginawa niyan sa siti a Sikim na mikampo sekaniyan ko marani ko siti.
Na so lopa a piyakatindegan iyan ko barombarong iyan na piyamasa niyan a magatos a pelata sii ko manga wata i Hamor a manga mama a aya ama i Sikim.
Roo sekaniyan mimbaal sa aparan a bitowan iyan sa Il a so Tohan o Israil.
Si Dinah a so wata a babay i Yakob ago si Liyah na mindadalakaw ka mbantayan iyan so Ikanaanen a manga babay.
Kagiya mailay sekaniyan i Sikim a wata i Hamor a Hibiyo a aya dato sangkoto a darpa na kinowa niyan ago liyobed iyan.
Ogaid na tanto a miyabarayat si Sikim ki Dinah na kiyababayaan iyan na go piyangangapinan iyan.
Na pitero i Sikim ko ama iyan a Hamor a Kowaa ngka raken angkai a raga a mapangaroma ko.
Kiyatokawan i Yakob a kiyabatalan i Sikim so wata iyan a Dinah ogaid na kapapantagan oto a ndodoo so manga wata iyan a mama ko manga talon iyan sii ko pepenateban. Kagiya ka maoto na da den a ba pinggolaola i Yakob taman ko kiyapakaoma iran.
Somiyong si Hamor a ama i Sikim ki Yakob ka makipembitiyarai ron.
Samaoto na miyakaoma on mambo so manga wata i Yakob a poon siran ko pepenateban ka so den so kiyanega iran ko miyanggolaola na miyaling siran. Miyarata a ginawa iran ago tanto siran a kiyararangitan sabap sa miyapakaito i Sikim so manga mbawataan o Israil ko kiyarembanga niyan ko wata i Yakob a so di wadib a penggolaolaan.
Ogaid na pitero kiran i Hamor a Miyapamola den so wata a ka a babay sa poso o wata aken a Sikim. Kapedipedi kano bo na pakipangaromaan iyo rekaniyan.
Pakimbabalaiya kano rekami. Began iyo rekami so manga raga rekano na kowaa niyo mambo so manga raga rekami.
Makapeginged kano rekami ka peladen ami rekano so inged ami makabaling kano sii na makapendagang ago makapenamok.
Na pitero mambo i Sikim ko ama i Dinah ago so manga laki niyan a Kalimoon kami niyo ka imbegay aken rekano so apiya antonaa i peteroon iyo.
Pakalaa niyo den so pengnin iyo a imbetang aken ago isonggod ka mbayadan aken so apiya antonaa i peteroon iyo asar a pakipangaromaan iyo raken so raga.
Na miyamagakal so manga wata i Yakob ko kiyasembaga iran ki Sikim ago so ama iyan a Hamor sabap ko kiyabatali i Sikim ko babay iran a si Dinah.
Aya inisembag iran kiran na Di ami anan mapenggolaola di ami mapakipengaroma so babay ami ko mama a da matori ka ipekaito ami anan.
Aya bo a kapagayoni ami reka na o kasayani kami niyo a manga totori mambo so langon a manga mama rekano.
Oriyan oto na imbegay ami rekano so manga raga rekami na kekowa mi mambo so manga raga rekano. Peginged kami rekano ago kebaloy tano a isa a bangsa.
Ogaid na o di kano pagayon o ba kano manga totori na kowaan ami so babay ami ka magawa kami sii.
Giyangkai a antangan iran na inikasoat i Hamor ago so wata iyan a Sikim.
Na da den sendoden angkai a mangoda a mama so kapenggolaolaa niyan sii sabap ko kapekebabayai niyan ko wata i Yakob a babay. Giya mama ini i lebi a pagaadatan ko pamiliya o ama iyan.
Mandiyadi na somiyong si Hamor ago si Sikim ko dii timotimoan ko gimowa o siti ran ka ipembitiyarai ran so ped iran a magiinged roo.
Pitero iran a Makipengginawai rektano angkai a manga taw. Pakabalingen ago pakandagangan tano siran sii ko inged tano ka maolad a kekadenan iran on. Mapengaroma tano so manga raga iran na mapengaroma iran mambo so manga raga tano.
Ogaid na aya bo a kapagayon angkai a manga taw sa kambaling iran rektano a maisaisa tano ago siran na o manga totori so langon a manga mama rektano a datar iran.
Ba kena a kebaloy a rektano so langon a pangangayamen iran a rakes o manga tamok iran? Kagiya ka maoto na mayon tano kiran na mbaling siran rektano.
Na so langon a magiinged ko siti na piyamakineg iran si Hamor ago si Sikim a wata iyan na miyakitori so oman i mama kiran.
Kagiya makatelo gawii a kikasasakitan siran pen na so dowa kataw ko wata i Yakob a si Simiyon ago si Libi a so manga laki i Dinah na kinowa iran so manga pedang iran na somiyoled siran ko siti a kena a ba mangangandam so manga taw ron. Piyamono iran so langon a manga mama on
Na biyono iran pen si Hamor ago so wata iyan a Sikim. Kinowa iran si Dinah poon ko walay i Sikim na inawaan iran so siti.
Oriyan iyan na miyakaoma so ped a manga wata i Yakob ko manga miyatay na pitebanan iran so siti sabap ko kiyabatali ron ko babay iran.
Piyangowa iran so manga bilibili kambing sapi ago manga kimar iran a rakes o langon a ped a ipamemetad sii ko siti ago sii ko manga pangomaan.
Pitebanan iran so langon a kakawasaan iran ago piyamiyag iran so langon a manga babay ago manga wata na piyangowa iran pen so langon taman a matatago ko manga walay.
Mandiyadi na pitero i Yakob ki Simiyon ago si Libi a Pisemok ako niyo ka biyaloy ako niyo a mado ko manga Kanaaniyo ago Pirisiyo a kibabaling sangkai a inged. Kena a ba madakel a manga pagtaw aken na o pakatepia iran so bager iran na go ako iran gobata na kebinasa ako taman ko langon o pamiliya ko.
Ogaid na aya inisembag iran on na Ba wadib so kinisayanen iyan ko babay ami sa sondal?
Sa masa oto na pitero o Tohan ki Yakob a Song ka sa Bitil na ron ka kaden mbaal ka on sa aparan ko Tohan a miyakapeyag reka isako pepelagoyan ka so pagari ngka a Isaw.
Kagiya ka maoto na pitero i Yakob ko pamiliya niyan ago so langon a pepemangonot on a Pelelebaden iyo so manga barahala o kena a ba tano royod a taw a tatagoon iyo. Sotia niyo a manga ginawa niyo ago sambi kano sa nditaren.
Na itano ka somong tano sa Bitil. Pembaal ako roo sa aparan ko Tohan a aya raken tomiyabang ko masa a kareregeni raken ago miyalalayon raken pen ko apiya anda ako miyakasong.
Mandiyadi na inipamegay iran ki Yakob so langon a manga barahala o kena a ba iran royod a kaaawidan iran ago so pen so manga aritis iran. Na inipelelebeng i Yakob ko atag o kayo a ok a marani sa Sikim.
Na kagiya gomanat si Yakob ago so manga wata iyan na kiyatagoan sa tanto a mala a kalek so manga taw ko manga siti a melilibeta kiran na da a ba kiran on miyakaraw somaloba.
Na miyakaoma si Yakob ago so langon a taw a ped iyan sii sa Los  sa inged a Kanaan.
Mimbaal sekaniyan roo sa aparan. Bitowan iyan ai sa Il Bitil sabap sa roo piyayag o Tohan a ginawa niyan ki Yakob isako pepelagoyan iyan so pagari niyan.
Sa masa oto na miyatay si Diborah a so miyalokes a babay a pepegipat gowani ki Ribikah na sii inilebeng ko atag o kayo a ok sa pagabagatan a Bitil. Kagiya ka maoto na bitowan oto sa Ok a Kasegad.
Na miyakapeyag peroman so Tohan ki Yakob ko kiyapakapoon iyan sa Misopotamiya na riyakmatan iyan sekaniyan.
Pitero on o Tohan a Aya ngaran ka na Yakob ogaid na di ka den mbetowan sa Yakob ka aya kebaloy a ngaran ka na Israil. Kagiya ka maoto na iningaranan sekaniyan o Tohan sa Israil.
Pitero on pen o Tohan a Saken so Tohan a Lebi a Mabager. Kebabad ka ago pendakel Madakel a nasiyon a sii reka pekapoon ago aden pen a manga dato a mipembawata o kebabadan reka.
So inged a inibegay aken ko Ibrahim ago so Iskak na imbegay aken reka na imbegay aken ai mambo ko manga mbawataan ka a pekatalondog reka.
Na giyoto a inawaan o Tohan si Yakob.
Na piyakatindegan i Yakob sa ator a tanda a tademan angkoto a darpa a ron sekaniyan inimbitiyarai o Tohan. Inododan iyan sa arak ago lana a olibi a inisoasoat ko Tohan.
Na aya inibeto i Yakob sangkai a darpa na Bitil.
Oriyan iyan na inawaan i Yakob ago so pamiliya niyan a Bitil. Na sii ko malo iran den kiyapakarani sa Iprat na biyalilit si Rakila na tanto a kiyaregenan.
Sii ko lebi a maregen a kapembalilita on na pitero on o panday a Di ka pekelek Rakila ka mimbawata ka sa isa pen a wata a mama.
Ogaid na petay si Rakila na sii ko kaketonggos den o napas na bitowan iyan so wata iyan sa Binoni. Ogaid na aya inibeto ron o ama iyan na Baniyamin.
Miyatay si Rakila na sii inilebeng ko obay o lalan a ipesong sa Iprat .
Bitadan i Yakob sa ator so kobor iyan a aya niyan tanda a tademan. Giyangkoto a ator na pekitendo ko kobor i Rakila taman den imanto.
Tomiyaros lomalakaw si Israil na piyakatindeg iyan so barombarong iyan sii sa onaan o Migdol Idir.
Sii ko kapakababaling pen i Israil sangkoto a inged na romimbang si Robin ki Bilhah a sandil o ama iyan na kiyatokawan ai i Israil. Aden a sapolo ago dowa kataw a manga wata i Yakob a manga mama
So manga wata i Liyah na si Robin a so kaka a wata i Yakob ago siki Simiyon Libi Yodah Isakar ago si Sibolon.
So manga wata i Rakila na si Yosop ago si Baniyamin.
So manga wata i Bilhah a talasogoay i Rakila na si Dan ago si Naptali.
So manga wata i Silpah a talasogoay i Liyah na si Gad ago si Asir. Giyanan i manga wata i Yakob a manga mama a inimbabawata rekaniyan sii sa Misopotamiya.
Na miyakaoma si Yakob ko ama iyan a si Iskak sii sa Mamri a marani sa Kiriyat Arba  a ron miyakabaling so Ibrahim ago so Iskak.
Miniraot so idad i Iskak sa magatos ago walo polo ragon
Na miyatay sekaniyan ago minitapi ko manga apoapoan iyan a minitolod den a idad iyan ago miyasoat sekaniyan ko kiyalokes iyan. Na inilebeng o manga wata iyan a si Isaw ago si Yakob.
Giyai i totolan ki Isaw a bebetowan mambo sa Idom.
Miyangaroma si Isaw ko manga babay a Ikanaanen a si Adah a wata i Ilon a Hitiyo ago si Oholibamah a wata i Anah ago apo o Sibiyon a Hibiyo
Ago si Basimat a wata i Ismail ago babay i Nibayot.
Inimbawata i Adah ki Isaw si Ilipas si Basimat na inimbawata iyan si Rowil
Na si Oholibamah na inimbabawata iyan si Hiyos si Halam ago si Korah. Giyanan i manga wata i Isaw a manga mama a inimbabawata rekaniyan sii sa inged a Kanaan.
Sa masa oto na piyamakaonot i Isaw so manga karoma niyan so manga wata iyan so langon a manga pagtaw niyan ago manga pangangayamen iyan na initelon iyan pen so langon a miyapantiyari niyan sa Kanaan ka tomipas sekaniyan ko salakaw a inged a maaawat ko pagari niyan a Yakob.
Aya sabap iyan na so lopa a kakadenan iran ago si Yakob na di pekaampel a ipekeoyag o madakel a pangangayamen iran na di kepakay o ba siran den matitimo.
Kagiya ka maoto na miyaling si Isaw sii sa kapalawan sa inged a Idomiya.
Giyai so manga mbawataan i Isaw a so apopoan o manga Idomiyan ko kapalawan sa Sair.
So manga wata a mama a inimbawata ki Isaw i Oholibamah a wata i Anah ago apo i Sibiyon na siki Hiyos Halam ago si Korah.
Giyai i manga ngaran o manga mbatabataa a kiyababadan ki Isaw Si Ilipas a kaka a wata i Isaw na aya apoapoan angkai a manga mbatabataa sii sa inged a Idomiya Timan Omar Sipo Kinas
Korah Gatam ago Amalik. Siran i kiyababadan ki Adah.
Si Rowil a wata i Isaw na aya apoapoan angkai a manga mbatabataa sii sa Idomiya Nahat Sirah Siyamah ago Midsah. Siran i kiyababadan ko karoma i Isaw a si Basimat.
Giyai so manga mbatabataa a kiyababadan ko karoma i Isaw a si Oholibamah a wata i Anah Hiyos Halam ago Korah.
Giyanan den i manga ngaran o manga mbatabataa a kiyababadan ki Isaw a bebetowan mambo sa Idom.
Giyai so manga wata a manga mama i Sair a Horiyo. Siran i tenger a manga taw sa inged a Idomiya siki Lotan Siyobal Sibiyon Anah
Disiyon Idsir ago si Disiyan. Giyangkanan a manga wata i Sair sii sa Idomiya na aya manga apoapoan o manga mbatabataa a manga Horiyo.
So manga wata i Lotan a manga mama na si Hori ago si Homam. So babay i Lotan na si Timna.
So manga wata i Siyobal a manga mama na siki Alban Manahat Ibal Sipo ago si Onam.
So manga wata i Sibiyon a manga mama na si Ayas ago si Anah. Giyanan so Anah a miyakatoon sa mayaw a bowalan sii ko kapepenagikora niyan ko manga kimar o ama iyan a si Sibiyon sii sa mitataog a kaden.
So manga wata i Anah na si Disiyon a wata iyan a mama ago si Oholibamah a wata iyan a babay.
So manga wata i Disiyon a manga mama na siki Himdan Isban Iteran ago si Kiran.
So manga wata i Idsir a manga mama na siki Bilhan Saaban ago si Akan.
So manga wata i Disiyan a manga mama na si Os ago si Aran.
Giyai so manga apoapoan o manga mbatabataa a manga Horiyo sii sa inged a Idomiya siki Lotan Siyobal Sibiyon Anah
Disiyon Idsir ago si Disiyan.
Giyai so manga dato a miyamakandato sa Idomiya isako da pen a miyakandato ko manga Israil
Si Bilas a wata i Biyor na miyakandato sa Idomiya na aya ngaran o siti niyan na Dinhabah.
Kagiya matay si Bilas na aya miyakasambi on a dato na si Hobab a wata i Sirah a poon sa Bosrah.
Kagiya matay si Hobab na aya miyakasambi on peman na si Hosiyam a poon ko inged o manga taw sa Timan.
Kagiya matay si Hosiyam na aya miyakasambi on mambo a mindato na si Hadad a wata i Bidad a aya miyakataban ki Midiyan sii sa inged a Mowab. Aya ngaran o siti niyan na Abit.
Kagiya matay si Hadad na kiyasambian sekaniyan i Samlah a poon sa Masrikah.
Kagiya matay si Samlah na aya miyakasambi on a dato na si Siyaol a poon sa Rihobot ko obay o lawasaig a Yopratis.
Kagiya matay si Siyaol na aya miyakasambi on peman a dato na si Baal Hanan a wata i Akbor.
Kagiya matay si Baal Hanan a wata i Akbor na aya somiyambi on a dato na si Hadad. Aya ngaran o siti niyan na Paw ago aya ngaran o karoma niyan na si Mihitabil a wata i Matrid ago apo i Misahab.
Giyai i manga mbatabataa a kiyababadan ki Isaw a so manga ngaran iran na aya inipamameto ko manga darpa a kibabalingan iran Timnas Albah Hitit
Oholibamah Ilah Pinon
Kinas Timan Mibsar
Magdiyal ago Iram. Giyanan den i manga ngaran o manga mbatabataa a kiyababadan ki Idom  a kibabaling ko manga darpa iran sii ko inged a matatangan iran.
Si peman si Yakob na mababaling sekaniyan sii sa Kanaan a aya inged a kiyabalingan o ama iyan.
Giyai i totolan ki Yakob ago so pamiliya niyan Si Yosop na mimamangoda den a mama ka miyakasapolo ago pito ragon a idad iyan. Petegikoren iyan so manga pangangayamen a ped iyan na so manga pagari niyan a manga wata i Bilhah ago si Silpah a manga karoma o ama iyan. Na aden a minipenon i Yosop a marata ko ama iyan makapantag ko manga pagari niyan.
Si Israil na tanto niyan a pekebabayaan si Yosop a di so apiya antawaa ko ped a manga wata iyan sabap sa inimbawata sekaniyan ko kiyalokes iyan na inimbaal iyan sa mapiya i paras a pitibarangan i warna a kimon.
Kagiya mailay o manga pagari niyan a pekebabayaan o ama iran si Yosop a di so apiya antawaa kiran na inikagowad iran si Yosop na kena pen o ba marinaw a di iran on dii kimbitiyarain.
Miyakaisa a gawii na miteginep si Yosop na kagiya panotolen iyan ai ko manga pagari niyan na baden minisayo a kipekegowaden iran on.
Pitero iyan kiran a Pamakinega niyo angkai a pitetaginep aken
Pembekes tano sa pinggagarab a ilaw sii ko dii mbabasokan. Minitekaw baden a mimbangon ago tominindeg so miyabekes aken na linibet ai o manga bekes iyo na miyamanodiyod siran on.
Pitero on o manga pagari niyan a Kesolotan ka bes ago kapendatoan kami ngka? Na kiyalonsanan baden a kipekegowaden iran on sabap ko taginepen iyan ago so pitero iyan kiran.
Oriyan iyan na miteginep peman si Yosop na piyanotol iyan ai peman ko manga pagari niyan. Pamakinega niyo a tig iyan. Aden peman a taginepen aken na pitetaginep aken a so alongan so olan ago so sapolo ago isa a manga bitoon na palaya raken pepemanodiyod.
Piyanotol iyan mambo ko ama iyan na pimbongetan sekaniyan o ama iyan a tig iyan a Antonaa angkanan a miyatetaginep ka? Makapengadap reka bes si ina a ka ago saken taman ko manga pagari ngka ago pemanodiyod reka pen?
Na palaya on den rominiit so manga pagari niyan ogaid na baden tatanodi o ama iyan angkoto a taginepen.
Lomiyalakaw so manga pagari i Yosop ka pakapenateben iran so manga pangangayamen o ama iran ko marani sa Sikim.
Miyakaisa a gawii na pitero i Israil ki Yosop a Katawan ka den a dii pakapanateben o manga kaka ngka so manga talon sii sa Sikim. Na paninimo ka ka sogoon ko seka kiran. Oway a tig iyan.
Na pitero on o ama iyan a Song ka roo na go ngka ilaya o mapiya so kapakambebetad o manga pagari ngka ago so manga pangangayamen na go ka baling kaan ka raken matero. Na piyakaganat o ama iyan si Yosop sii sa Balintad a Hibron. Kagiya makaoma si Yosop sa Sikim na
Pepegenebeneb sekaniyan sii ko pepenateban na miyailay o isa a mama. Na inisean o mama a Antonaa i di ngka dii nggilobaan?
Tig iyan a Di aken dii nggilobaan so manga pagari aken. Ba ngka raken di mapetero o anda iran dii pakapanateba so manga pangangayamen iran?
Miyakaawa siran sii den a inisembag on o mama. Miyaneg aken kiran a tig iran a Somong tano sa Dotan.  Mandiyadi na siyono i Yosop so manga pagari niyan na miyaoma niyan siran sii sa Dotan.
Ogaid na mawatan sekaniyan pen na miyalangkaw iran den. Na sa da niyan kiran pen kapakaoma na miyapamikir iran a kambonoa iran on.
Pekaoma sii bes angkoto a mapasang i katetaginep! a tig man ai o oman i isa ko ped iyan.
Na ba tano baden bonoa na ologen tano so lawas iyan sii ko isa sangkai a manga paridi ka aya teroon tano na kiyan sekaniyan o maila a binatang. Oriyan oto na mailay tano o antonaa i keondasan o manga taginepen iyan!
Miyaneg ai i Robin na pisebenaran iyan a kapakalidasa niyan ki Yosop ko kambonoa iran on. Di tano bonoon a tig iyan.
Di niyo pekatogaa so rogo iyan. Ologa niyo sekaniyan baden sangkai a paridi sii sangkai a mitataog a kaden ogaid na di niyo pekasakiti. Pitero oto i Robin kaan iyan mapakalidas si Yosop ko penggolaolaan iran on ago mibaling iyan ko ama iyan.
Kagiya makaoma si Yosop ko manga pagari niyan na likas iran on so pitibarangan i warna a kimon iyan a masosolot iyan
Na taros a giyander iran na inolog iran ko paridi a kaatiyan.
Na kagiya kioontod siran a di siran dii kekan na miyalangkaw iran so sesagorompong a manga padagang a manga mbawataan o Ismail a makapopoon sa Giliyad a pepekaantap siran sa Misir. So manga onta iran na kikarororanan sa manga palapa ikekamotan ago doka a pegowiten iran sa Misir.
Na pitero i Yodah ko manga pagari niyan a Antonaa i kelaba tano o bonoa tano so ari tano ago pagmaan tano so kiyapatay niyan?
Tomo a ba tano sekaniyan baden pesaa sangkoto a manga Ismail. Di tano pakasakitan ka mataan a pagari tano sekaniyan ago isaisa a rogo tano. Na miyayon on so manga pagari niyan.
Mandiyadi na kagiya somagad kiran so manga padagang a taw sa Midiyan na inigakap o magariyari si Yosop ko paridi na pipesa iran sa dowa polo a pelata a pirak ko manga Ismail na inowit iran sekaniyan sa Misir.
Kagiya komasoy si Robin ko paridi ago miyailay niyan a da roo den si Yosop na kinisi iyan so nditaren iyan ka tanto a mikerata a ginawa niyan.
Tomiyapi sekaniyan peman ko manga pagari niyan na tig iyan a Da roo so wata! Antonaa i sowaan ko?
Mandiyadi na kinowa iran so kimon i Yosop na taros a siyombali siran sa kambing. Inisomek iran so kimon ko rogo o kambing
Na inowit iran ko ama iran. Na pitero iran on a Miyatoon ami ai. Ilaya ngka piyapiya o ba giyai so kimon o wata a ka.
Miyakilala niyan na pitero iyan a Giyai so kimon o wata aken. Miyapatay sekaniyan a maila a binatang. Matamataan a miyasekisi si Yosop!
Na kinisi i Yakob so nditaren iyan na minditar sa sako na inimboko iyan so wata iyan sa miyatey a alongan.
Miyamakaoma on so langon a manga wata iyan a mama ago babay ka teyoan iran sekaniyan ogaid na da kiran pakitayo. Pitero iyan a Ipemboko aken so wata aken taman ko kitapi aken rekaniyan sii ko darpa o miyamatay. Na ipesegad iyan den si Yosop.
Si peman si Yosop na pipesa o manga taw sa Midiyan ki Potipar roo sa Misir a isa sekaniyan ko sanasanaan o solotan sa Misir. Sekaniyan i kapitan o manga gordiya ko torogan o solotan.
Sangkoto a manga gawii na giyanatan i Yodah so manga pagari niyan na komiyaden ko mama a aya ngaran iyan na si Hirah sii sa siti a Adolam.
Roo minitoona i Yodah so wata a babay o Ikanaanen a mama a aya ngaran iyan na Sowas na piyangaroma niyan angkoto a babay.
Miyaogat sekaniyan na mimbawata sa mama na bitowan iyan sa Ir.
Miyaogat peman na mimbawata sa mama na bitowan iyan sa Onan.
Mimbawata sekaniyan peroman sa isa pen a wata a mama na bitowan iyan sa Silah. So kinimbawataan iyan on na sii siran kapapantagi sa Kidsib.
Piyakapangaroma i Yodah so kaka a wata iyan a si Ir na aya ngaran o babay a miyapangaroma niyan na si Tamar.
Ogaid na marata i olaola si Ir ago da on masoat so Allah. Sabap roo na biyono sekaniyan o Allah.
Mandiyadi na pitero i Yodah ki Onan a Pangaromaa ngka so bitowanen a karoma o pagari ngka na nggolalanen ka on so ipapaliyogat reka ko kaiipagi ngka on a giya kipembawataan iyo ko mibilang a manga wata o pagari ngka.
Ogaid na katawan i Onan a so manga wata a ipembawata iyan na kena a ba niyan rek. Sabap roo na oman iyan rembangen so karoma o pagari niyan na pegododen iyan so biga iyan ko lopa kaan di pembabawata sa kibilang a kiyababadan ko pagari niyan.
Na da kasoaten o Allah so pinggolaola niyan na sabap sii na biyono iyan sekaniyan mambo.
Oriyan iyan na pitero i Yodah ko miyakamong on a babay a si Tamar a Roo ka kaden a lagid o bitowanen ko walay o ama a ka taman sa di pen kapakala o wata aken a mama a si Silah. Pitero iyan ai ka pekelek sekaniyan o ba pen matay si Silah a datar o manga kaka niyan. Mandiyadi na somiyong si Tamar ko walay o ama iyan na ron miyaling.
Kagiya den a matey na miyatay so karoma i Yodah a so wata i Sowas. Kagiya mapopos so kiyanggawiini ko karoma niyan na somiyong si Yodah sa Timnah a roo pepangopawan so manga bilibili niyan na miyonot on so ginawai niyan a si Hirah a taw sa Adolam.
Na miyatero ki Tamar a So panogangan ka na pesong sa Timnah ka pekipangopawan iyan so manga bilibili niyan.
So den so kiyanega niyan sii na siyambian iyan so nditaren a balo a sosoloten iyan na miselimomot sekaniyan kaan di kekilala na miyontod ko ipesoled ko maito a inged a Inaim sii ko lalan a ipesong sa Timnah. Ka katawan iyan a apiya pen miyakala den si Silah na da sekaniyan on pakipangaromaan.
Kagiya mailay sekaniyan i Yodah na aya katao niyan on na ba sondal ka sasapengan iyan a paras iyan.
Da niyan makilala a sekaniyan so miyakamong on a babay na sinilayan iyan ko kilid a lalan na pitero iyan on a Na pakirembang ka raken. Antonaa i imbegay ngka raken sa kapekirembang aken reka? a iniise iyan on.
Pakiwitan ko seka sa nati a kambing poon ko talon aken a tig iyan. Ba ako ngka kebegi sa sanda a tegoon aken taman ko kapekiwiten ka on? a iniise iyan on.
Tig iyan a Antonaa i imbegay aken reka a sanda? So tanda a ka a rakes o rantay niyan ago giyangkanan a teken ka a inisembag iyan. Na inipamegay niyan on ago romimbang sekaniyan on na miyaogat iyan so babay.
Miyaling si Tamar na piyokas iyan so salimomot iyan na siyolot iyan peroman so nditaren iyan a nditaren a balo.
Da oto matey na piyakiwit i Yodah ko ginawai niyan a si Hirah so nati a kambing kaan iyan maaon ko babay so inisanda iyan on ogaid na da sekaniyan matoon i Hirah.
Inisean iyan so manga mama roo sa Inaim a Anda so sondal a sisii gowani ko kilid angkai a lalan? Tig iran a Da den a ba sii miyakasong a sondal?
Komiyasoy sekaniyan ki Yodah na pitero iyan on a Da ko sekaniyan matoon na kabasa pen o manga mama sangkoto a inged na da den a ba roo miyakasong a sondal.
Tig i Yodah a Na go den o matatago iyan angkoto a manga nganin ka matag ta baden mikela o manga taw roo. Asar a miyatoman aken so pasad ami ka piyakiwit aken on angkai a kambing ogaid na da ngka sekaniyan matoon.
Kagiya den a mamakatelo olan na miyatero ki Yodah a Misondal so miyakamong reka a babay na minisabap sii a kiyaogat iyan imanto. Tig i Yodah a Liyon iyo sekaniyan na go niyo pakitotongen!
Na sii ko kipeliyon iran on na piyakiwit iyan ko panogangan iyan so inisanda iyan on na piyakitero iyan on pen a Miyaogat ako o mama a kirek sangkai a tanda ago so rantay niyan ago giyangkai a teken. Na kilalaa ngka o antawaa i kirek on.
Miyakilala i Yodah a rek iyan oto na pitero iyan a Maontol sekaniyan a di saken ka miyakasela ako ko da ko rekaniyan kapakipangaromaan ko wata aken a Silah. Na da on den rembang peroman si Yodah.
Kagiya maoma den so kapembawata i Tamar na kiyatokawan a dowa so ipembawata iyan.
Sii ko kapembalilita on na lominiyo so lima o isa on. Kiyapetan o panday na tiyambedan iyan sa mariga a tanor na pitero iyan a Giyai i paganay a miyakaliyo.
Ogaid na giyamit baden o wata a lima niyan na so pagari niyan i miyaona a inimbawata. Na pitero o panday a Giyai bes i kiyapakategel ka lomiyo! Giyanan i sabap a kiyabetowi ron sa Piris.
Oriyan iyan na inimbawata so pagari niyan a katatambedan sa mariga a tanor so lima niyan. Na bitowan sekaniyan sa Sirah.
Si peman si Yosop na miyawit sa Misir. Si Potipar a Imisiren a isa ko sanasanaan o solotan sa Misir ago kapitan o manga gordiya na piyamasa niyan si Yosop ko manga Ismail a miyamakawit rekaniyan roo.
Lalayon so Allah ki Yosop na miyabaloy sekaniyan a mapiya i bobolos. Mababaling sekaniyan ko walay o kadnan iyan a Imisiren.
Kagiya mailay o kadnan iyan a lalayon on so Allah ago pepakaondasen o Allah sa mapiya so langon a di niyan dii nggolaolaan
Na miyasoat sekaniyan ki Yosop na biyaloy niyan a aya on pepanalagad. Sekaniyan pen i piyakakibir i Potipar ko walay niyan ago inisarig iyan on so langon taman a rek iyan.
Sabap ki Yosop na ipoon roo den na rarakmatan o Allah so pamiliya o Imisiren a rakes o langon taman a rek iyan a matatago ko walay niyan ago sii pen ko di niyan dii nggalebekan.
Na sii ko kisasarigen i Potipar ki Yosop ko langon a rek iyan na di niyan den iaawid a akal so apiya antonaa liyo ron so peken iyan a pangenengken. Mapiya i arog a lawas si Yosop ago mataid a mama.
Da matey na miyabarayat rekaniyan so karoma o kadnan iyan na pitero iyan on a Rembang ka raken.
Ogaid na siyangka sekaniyan i Yosop a tig iyan on a Ilaya ngka man ka so kadnan aken na di niyan den iaawid a akal so apiya antonaa sii ko walay niyan kagiya sisii ako. Piyakakibir ako niyan ko langon taman iyan.
Tingki kami sa gees sangkai a walay. Da den a ba raken inisapar o kadnan aken a makaliyoliyo reka sabap sa karoma ka niyan. Di kepakay o ba ko nggolaolaa angkai a tanto a kamarataan a ikedosa ko ko Tohan.
Na apiya gawii gawii a kapendolona niyan ki Yosop na pesengka den si Yosop o ba on rembang o di na apiya so kipagepedaan iyan on.
Miyakaisa a gawii na somiyoled si Yosop ko walay ka penggolaolaan iyan so galebek iyan on na da den a ba kiyatabowi a talasogoay ko soled o walay.
Na sinikem o babay so kimon i Yosop a tig iyan a Rembang ka raken! Ogaid na inibegak iyan baden so kimon iyan ko lima o babay ko kiyapalalagoy niyan sa liyo.
Kagiya mailay niyan a inibegak i Yosop sa lima niyan so kimon iyan ago miyalalagoy sa liyo
Na piyananalowan iyan so manga talasogoay na pitero iyan kiran a Ilaya niyo ka miyawit sii angkai a Hibriyo kaan tano niyan mapakaito! Somiyoled sekaniyan ko rowang aken ka perembangen ako niyan ogaid na kominisek ako sa matanog.
Kagiya maneg iyan a kominisek ako na miyalalagoy sekaniyan sa liyo na minibegak iyan raken angkai a kimon iyan.
Na tatagoon iyan den ko obay niyan so kimon i Yosop taman ko kiyapakaoma i Potipar.
Kagiya makaoma na siyoson iyan on angkai a totol a tig iyan a Giyangkoto a oripen a Hibriyo a inowit ka sii na somiyoled ko rowang aken ka pekaitoon ako niyan.
Ogaid na so den so kiyakisek aken sa matanog na miyalalagoy sekaniyan sa liyo na minibegak iyan angkai a kimon iyan ko obay aken.
Kagiya maneg o kadnan i Yosop so totol on o karoma niyan ko kiyateroa niyan on sa Giyai den i inikidia raken o oripen ka na tanto sekaniyan a kiyararangitan.
Na piyakidakep iyan si Yosop na taros a kiyalaboso niyan sii ko pengalabosowan o solotan. Ogaid na sii sangkoto a kakakalaboso i Yosop
Na lalayon rekaniyan pen so Allah. Inogopan iyan si Yosop ka piyakikalimo iyan ko sanasanaan ko kalaboso.
Piyakikibir o sanasanaan ki Yosop so langon a makakalaboso na sekaniyan pen i pepemaapaar ko langon a dii nggolaolaan roo.
Di den pesegipaan o sanasanaan so apiya antonaa a kikibiren i Yosop ka lalayon on so Allah ago pepakaondasen iyan sa mapiya so langon a di niyan dii nggolaolaan.
Da peman matey na so pangengenat sa arak o solotan sa Misir ago so maporo o manga pangengembaal iyan sa paan na miyakasela siran ko solotan.
Kiyararangitan o solotan angkai a dowa kataw a manga sanasanaan iyan
Na giyoto a piyakikalaboso niyan siran ko walay o kapitan o manga gordiya a ron mambo kakalabosowa si Yosop.
Na so kapitan na initoro iyan si Yosop a makapenalagad kiran na malo miyatey a kakakalaboso iran roo.
Miyakaisa a gawii na so pangengenat sa arak o solotan sa Misir ago so pangengembaal sa paan a miyanga kakalaboso na palaya siran mitetaginep. Na oman i taginepen iran na aden a maana niyan.
Kagiya mapita a miyakaoma kiran si Yosop na miyailay niyan a mararata a ginawa iran.
Mandiyadi na inisean iyan angkoto a manga sanasanaan o solotan a tig iyan a Ino makaririmeng a manga paras iyo imanto?
So oman i isa rekami na aden a taginepen iyan a tig iran ogaid na da a ba on rekami pekabaton sa maana. Na pitero kiran i Yosop a Ba kena a rek o Tohan so dii kapemaanai ko manga taginepen? Panotola niyo raken so manga taginepen iyo.
Na so pangengenat sa arak na piyanotol iyan ki Yosop so taginepen iyan. Sii ko taginepen aken a tig iyan na aden a miyailay aken ko mapapanempang aken a isa ka waged a obas
A telo timan i sapak. Na so den so kiyapamagombos iyan na miyamagobarobar ago miyamangonga na taros a piyanga lolotoan den so manga obas.
Samaoto na katatayongan aken so tagayan o solotan na romiyopo ako ko manga obas na go piyanemek aken so ig iyan ko tagayan o solotan na taros a inidawag aken on.
Giyai i maana niyan a tig i Yosop. So telo a sapak na telo gawii.
Makatelo gawii imanto na pekaliyon ka o solotan ko kalaboso ka pekakasowin ka niyan ko galebek ka. Na indawag ka ko solotan so tagayan iyan a datar o asal a kapegenati ngka on sa arak.
Ogaid na amay ka mapiya a bobolos ka na tatademi ako ngka. Kapedipedi ka bo na kalimoon ako ngka na aloya ako ngka ko solotan kaan ako mapakaliyo sangkai a kalaboso.
Ka matag ako miyabiyag sii sa inged o manga Hibriyo na apiya sii sa Misir na da den a ba ko pinggolaola a patot a kikalaboso raken.
Kagiya maneg o maporo o pangengembaal sa paan a mapiya so inipemaana i Yosop sangkoto a taginepen na pitero iyan ki Yosop a Aden mambo a pitetaginep aken Aden a maooto aken a telo ka baskit a paan.
So maliliyawaw ron a baskit na mapepeno a pitibarangan a paan a pagenetan ko solotan ogaid na pepamanokaan ai o manga papanok.
Giyai i maana niyan a tig i Yosop. So telo timan a baskit na telo gawii.
Makatelo gawii imanto na pekaliyon ka o solotan ka pekipotolan ka niyan sa olo. Pekibitin iyan so lawas ka ko kayo na pemanokaan o manga papanok so sapo o ka.
Sii ko ikatelo gawii na miyaoma mambo so gawii a kinimbawataan ko solotan na pikelilangan iyan so langon a sanasanaan iyan. Piyakaliyo niyan so pangengenat sa arak ago so maporo o pangengembaal sa paan na piyakapangadap iyan siran ko manga sanasanaan iyan.
Piyakakasoy niyan so pangengenat sa arak ko asal a galebek iyan a kapegenati niyan sa arak ko solotan.
Ogaid na piyakibitin iyan so pangengembaal sa paan a giyoto den i kiyatoman o inipemaana i Yosop ko manga taginepen iran.
Ogaid na so pangengenat sa arak na da niyan den katanodi si Yosop ka kiyalipatan iyan baden.
Kagiya maipos so dowa ragon na mitetaginep so solotan Tomitindeg sekaniyan ko obay o lawasaig a Nail.
Minisarta a aden a penggakap ko lawasaig a pito timan a kaolit a manga sapi a manga pipiya i kanggolawasan na piyanateb iran so manga otan ko kilid o lawasaig.
Aden a miyakatalondog kiran a minggagakap ko ig a salakaw pen a pito timan a manga sapi a perarakowagen ago manga rarata i paras na miyamangobay siran ko ped a manga sapi ko kilid o lawasaig.
Na so perarakowagen a manga sapi na piyangangan iran so pito timan a kaolit a manga sapi. Samaoto na miyakanaw so solotan.
Miyakatorog sekaniyan bo na mitetaginep peroman. Aden a sapoon a kamais a miyonga sa pito timan a poso a manga lilimegas ago manga pipiya a oniin.
Na aden peman a mireretok sangkoto a sapoon a kamais a salakaw pen a pito timan a poso a manga roroni a miyanga lalanes o ndo a pepekapoon ko disirto.
Na so manga roroni a poso na pilalamed iran so pito timan a malimegas a poso a manga pipiya a oniin. Oriyan iyan na miyakanaw so solotan na kiyatanodan iyan a matag baden oto taginepen.
Kagiya mapita na miniawid oto a akal iyan. Kagiya ka maoto na piyakisogoan iyan so langon a paririmar ago manga dadalem i istihad a taw sii sa Misir. Piyanotol kiran o solotan so manga taginepen iyan ogaid na da a ba kiran on pekabaton sa maana.
Oriyan iyan na pitero o pangengenat sa arak ko solotan a Imanto a gawii na kiyatademan aken so sala aken.
Isako kararangitan kami ngka solotan ago so maporo o pangengembaal sa paan na piyakikalaboso kami ngka sii ko walay o kapitan o manga gordiya.
Miyakaisa a gawii na mitetaginep so oman i isa rekami na oman i taginepen ami na aden a maana niyan.
Samaoto na aden a ped ami roo a mangoda a Hibriyo a talasogoay o kapitan o gordiya. Piyanotol ami ron so manga taginepen ami na go pimaanaan iyan rekami. Piyamatonan iyan sa maana so oman i taginepen ami.
Na so inipemaana niyan on rekami na aya den miyanggolaola piyakakasoy ako ngka ko galebek aken ago piyakibitin ka so ped aken.
So den so kiyanega roo o solotan na piyakisogoan iyan si Yosop na piyakaliyo iran sekaniyan nggagaan ko kalaboso. Kagiya makapamarbas ago makasambi sa nditaren na miyangadap sekaniyan ko solotan.
Pitero o solotan ki Yosop a Aden a miyateginep aken na da a ba on makapemaana. Ogaid na miyatero raken so makapantag reka a o panotoli ka kon sa taginepen na kapemaanaan ka.
Di aken anan kegaga a tig i Yosop ko solotan ogaid na so Tohan i mbegay reka ko kabaya a ka a kapemaanai ko taginepen ka.
Na pitero o solotan ki Yosop a Pitetaginep aken a tomitindeg ako ko kilid o lawasaig a Nail.
Minisarta a aden a penggakap ko lawasaig a pito timan a kaolit a manga sapi a manga pipiya i kanggolawasan. Na piyanateb iran so manga otan ko kilid o lawasaig.
Na aden a miyakatalondog kiran a minggagakap a salakaw pen a pito timan a sapi a pekeraraparapay perarakowagen ago manga rarata i paras a di so apiya antonaa a manga sapi a miyanga iilay aken sii sa dalem a Misir.
Na so perarakowagen ago manga rarata i paras a sapi na piyangangan iran so pito timan a kaolit a manga sapi a miyaona gomakap.
Ogaid na sii ko oriyan o kiyapangangana iran on na di kiran kesarino o ba iran miyapangangan ka da den maalin so karata iran i paras. Sa masa oto na miyakanaw ako.
Ogaid na mitetaginep ako peroman na miyakailay ako sa sapoon a kamais a miyonga sa pito timan a poso a manga lilimegas ago manga pipiya a oniin.
Na aden peman a mireretok sangkoto a sapoon a kamais a salakaw pen a pito timan a poso a manga roroni ago miyamangipes a miyanga lalanes o ndo a pepekapoon ko disirto.
Na so manga roroni a poso na pilalamed iran so pito timan a malimegas a poso. Piyanotol aken ai ko manga paririmar ogaid na da a ba kiran raken on makapemaana.
Mandiyadi na pitero i Yosop ko solotan a So dowa a taginepen ka na ndatar sa maana. Piyayag reka o Tohan so magaan iyan den nggolaolaan.
So pito timan a manga pipiya a sapi na giyoto na pito ragon ago so pito timan a manga pipiya a poso a kamais na pito ragon mambo. So dowa a taginepen na isaisa bo sa maana.
So pito timan peman a perakowagen a marata i paras a manga sapi a miyakatalondog kiran gomakap ago so pen so pito timan a poso a kamais a manga roroni a miyanga lalanes o ndo a pepekapoon ko disirto na giyoto na pito ragon a taon.
Benar den so miyatero aken reka piyayag reka o Tohan so magaan iyan den nggolaolaan.
Aden a pekatalingoma a pito ragon a kapagodara ko dalem a Misir.
Ogaid na pekatalondog on so pito ragon a taon na so langon a manga ragon a oodaren na kelipatan ka so dalem a inged na kelaslas a taon.
Di den ketademan so kiyaodara ko inged sabap ko taon a pekatalondog on ka tanto a maregen.
Na aya sabap a kiyasoson o taginepen ka na kagiya miyatakdir den o Tohan angkai a kesowasowa na itelingoma niyan den sa magaan.
Aya mapiya imanto solotan na pamamili ka sa somasabot ago mapiya i pamikiran a mama a aya ngka mapakapetendingan ko inged a Misir.
Na toro ka mambo sa manga taw a pekakibir ko inged a pemanekat siran ko ikalimo bagi ko keragon sii sa Misir ko soled o pito ragon a kapagodara on.
Sogoon ka kiran so kapanimoa iran ko langon a pereperan sangkai a pekatalingoma a manga pipiya a ragon na begi ngka siran sa kapaar sa kapanaliyonga iran on sii ko manga siti ago so kapagipata iran on.
Giyangkoto a pangenengken na ipetelagad ko inged kaan di kekowa a ongos sii ko soled o pito ragon a taon a pekatalingoma.
Na miyapikir o solotan ago so langon a sanasanaan iyan a mapiya angkai a antangan.
Mandiyadi na pitero kiran o solotan a Makatoon tano mangaday sa apiya antawaa a datar angkai a mama a sasartaan o Roh o Tohan?
Giyoto a pitero o solotan ki Yosop a Sabap sa piyakitokawan reka ini langon o Tohan na da den a ba salakaw a datar ka a somasabot ago mapiya i pamikiran.
Seka i makapetendingan ko ndatoan aken na makipembayabaya reka so langon o manga pagtaw aken. Aya bo a kaoona ko reka sa kapaar sangkai a inged na so di ron dii kandatoi.
Pitero pen o solotan ki Yosop a Pakipetendingan aken reka imanto a dalem a inged a Misir.
Na giyoto a piyokas o solotan ko kemer iyan so sising iyan a ipesiliyo ko kadato na piyakisising iyan ki Yosop na go siyolotan iyan si Yosop sa sida a kimon ago piyakaselay niyan pen sa salay a bolawan.
Piyakapagda iyan pen ko karo o mala i kadato a maoonaan iyan so manga mama a ipelalalis iran a Pakaokita niyo! Giyanan den i kiyapakitendingana on o solotan ki Yosop ko dalem a Misir.
Na pitero peman o solotan ki Yosop a Saken so solotan ogaid na sii sangkai a dalem a Misir na da den a sakataw bo a ba niyan kibayaw a lima niyan o di na giya ai niyan taman sa di ka niyan kaodasi.
Na bitowan o solotan si Yosop sa ngaran a Sapinat Paniyas na piyakipangaroma niyan on si Asinat a wata i Potipiras a aya imam sa siti a Hiliyopolis. Na lomiyangkap so bantogan i Yosop ko inged a Misir.
Miyakatelo polo ragon a idad i Yosop ko kiyabaloy niyan a sanasanaan o solotan sa Misir. Na giyanatan i Yosop so torogan o solotan na piyagenebeneb iyan a dalem a Misir.
Sii ko soled o pito ragon a kaoodara ko lopa na tanto a mala a miyaragon on.
Sii sangkoto a manga ragon na piyanimo i Yosop so langon a pereperan a miyanga raragon on na piyanaliyong iyan ai sii ko manga siti. Sii ko oman i siti na ron iyan pepenaliyonga so pekeragon ko dii mbabasokan a melilibeta on.
Tanto a madakel a pereperan a miyataliyong i Yosop ka datar o peted sa ragat na ginekan iyan somorat so kadakel iyan ka di den kegaga magasad.
Sa da pen kapakaoma o manga ragon a taon na aden a dowa kataw a wata i Yosop a manga mama a inimbawata i Asinat a wata i Potipiras a imam sa Hiliyopolis.
Bitowan i Yosop so kaka a wata iyan sa Manasih ka tig iyan a Piyakilipatan raken o Tohan so langon a karomasayan aken ago so langon o pamiliya o ama aken.
So ikadowa a wata iyan na bitowan iyan sa Ipraim ka tig iyan a Bigan ako o Tohan sa manga wata sii ko inged a kiyaregenan ako ron.
Miyapopos so pito ragon a kaoodara sa Misir
Na mipoon den so pito ragon a taon a aya den kinitoman o miyatero i Yosop. Tiyaon den so langon a ped a inged ogaid na so dalem a Misir na aden pen a pangenengken on.
Kagiya makagedam sa ongos so langon a taw sa Misir na gomiyoraok siran ko solotan sa pangenengken. Na pitero o solotan ko langon a Imisiren a Song kano ki Yosop na nggolaolaa niyo so mapetero iyan rekano.
Kagiya tanto a makaregen so taon ago lomiyangkap pen ko dalem a Misir na piyakipelelekaan i Yosop so manga taliyong na pipepasa niyan so pangenengken ko manga Imisiren.
Na miyamakaoma sa Misir so manga taw a poon ko langon a ped a inged ka pemamasa siran sa pereperan ki Yosop ka tetanto so taon ko mbalabala sa doniya.
Mandiyadi na kagiya katokawan i Yakob a aden a pereperan sa Misir na pitero iyan ko manga wata iyan a mama a Ino kano baden dii tetentenga?
Miyaneg aken a aden kon a pereperan roo sa Misir. Na song kano roo na go kano ron pamasa sa makan tano kaan tano di pematay.
Kagiya ka maoto na gomiyanat so sapolo kataw a manga kaka i Yosop ka song sa Misir ka pemasa siran on sa pereperan.
Ogaid na da kiran pakaonota i Yakob si Baniyamin ka ipekewan iyan o ba aden a makakaid ko wata iyan.
Na maaped so manga wata i Israil ko ped a manga taw a pemanong mambo sa Misir a pemamasa sa pereperan ka tiyaon mambo a inged a Kanaan.
Samaoto na si Yosop na aya den gobirnador sii sa Misir na sekaniyan i dii pesa sa pereperan ko langon o manga taw ko inged. Na kagiya makaoma roo so manga pagari niyan na miyamanodiyod siran ko hadapan iyan.
So den so kiyailaya i Yosop ko manga kaka niyan na miyakilala niyan siran ogaid na omamanti na di niyan siran katawan ka piyamasong iyan siran baden. Anda kano poon? a iniise iyan kiran. Miyakapoon kami sa inged a Kanaan a tig iran ka pemasa kami sa pangenengken.
Apiya pen pekekilala i Yosop so manga kaka niyan na da iran sekaniyan makilala.
Na giyoto a kiyatademan iyan so miyanga tetaginep iyan makapantag kiran na piterro iyan kiran a Manga manonoriman kano! Aya inisong iyo sii na pagilain iyo o anda i di malilinding ko inged ami.
Pitero iran on a Kena kadnan ami. Ka aya inisong ami sii a manga oripen ka na pemasa kami sa pangenengken.
Sekami langon na isaisa bo a ama ami. Kena a ba kami manga manonoriman kadnan ka maontol kami a manga mama.
Pamerak! a tig iyan kiran. Somiyong kano sii ka pagilain iyo o anda i di malilinding ko inged ami.
Na pitero iran a Sekami a manga oripen ka na manga wata kami o sakataw a mama a mababaling sa Kanaan na sapolo ago dowa kami a magariyari. So isa ko pagari ami na miyada na so ariyari na sisii ko ama ami imanto.
Pitero kiran i Yosop a Benar den so pitero aken rekano a manga manonoriman kano!
Na giyai i katepengi rekano Pesepa ako sii ko ingaran o solotan a di kano sii pekaawa taman sa di sii makasong so ariyari rekano!
Sogoa niyo so isa rekano a marapit iyan so pagari niyo. So ped rekano na pengalaboson kaan katepengi so di niyo dii teroon o ba benar ago so di. O di benar na pemataan ako sii ko ingaran o solotan sa manga manonoriman kano!
Na piyangalaboso niyan siran langon sa miyakatelo gawii.
Sii ko ikatelo gawii na pitero kiran i Yosop a Kagiya maaleken ako ko Tohan na makapegoyag kano o nggolaolaa niyo ai
O mataan a manga oontol kano na begaken iyo so isa ko pagari niyo sii sa kalaboso na so ped rekano na balingen iyo den so pereperan sii ko tataonen a manga pamiliya niyo.
Ogaid na disomala a mawit iyo raken sii sa ariyari rekano kaan maamad o benar so di niyo dii teroon ago di aken sekano mapakibono. Na inayonan iran a penggolaolaan iran ai.
Na pitero iran ko oman i isa kiran a Matamataan a ipendaneg rektano so pagari tano ka miyailay tano so kiyakerata a ginawa niyan isako pengangampedian rektano ogaid na da tano pakinega. Giyanan i kinitalingoma rektano angkai a maregen.
Na pitero kiran i Robin a Ba ko rekano da matero a di niyo pemaratai sekaniyan? Ogaid na da ako niyo pakinega! Na itena rektano den imanto so kiyapatay niyan.
Siyabot i Yosop so di iran dii teroon ogaid na di iran ai katawan ka aden a di kiran dii makasinabota.
Na tiyalikodan siran i Yosop na taros a miyakasegad. Ogaid na somiyangor bo ago miyakimbitiyarai kiran peman na inisibay niyan kiran si Simiyon na piyatong iyan ko hadapan iran.
Mandiyadi na somiyogo si Yosop sa pamenoon a pereperan so manga sako iran ago tegoon so pirak o oman i isa kiran ko sako iyan ago mbegan siran pen sa mapeloto iran ko kapelalakaw iran. Kagiya manggolaola kiran oto
Na pirororan iran so manga pereperan iran sii ko manga kimar iran na gomiyanat siran den.
Sii ko darpa a dikean iran ko kagagawii na bikar o isa kiran so sako iyan ka kowa on sa pekikan iyan ko kimar. Sarta a miyailay niyan so pirak iyan a matatago ko ngari o sako
Na pitero iyan ko manga pagari niyan a Inikasoy raken so pirak aken! Katii sii ko sako aken! Na tanto a minikiyab so manga poso iran na miyamagisei siran a pepenanabaden a tig iran a Antonaa bes angkai a inikidia rektano o Tohan?
Kagiya makaoma siran ki Yakob a ama iran sii sa Kanaan na piyanotol iran on so langon a kiyasagadan iran. Pitero iran a
So mama a aya tetandingan ko inged na pirangitan kami niyan na sinditan kami niyan pen sa pepanoriman kami kon ko inged.
Ogaid na aya pitero ami ron na Maontol kami a manga mama kena a ba kami manga manonoriman.
Sapolo kami ago dowa a magariyari a sasatiman i ama. So isa rekami na miyada ago so ariyari rekami na sisii imanto ko ama ami sa Kanaan.
Na giyoto a pitero rekami o mama a Giyai i kakeamada ko o benar a manga oontol kano Begaken iyo raken so isa a pagari niyo na balingen iyo so pereperan ko tataonen a manga pamiliya niyo.
Ogaid na wita niyo raken sii so ariyari rekano kaan aken matangked a kena a ba kano manga manonoriman ka benar a manga oontol kano. Amay ka magiyanan na ikesoy aken rekano so pagari niyo na makapengongoyagan kano sii sangkai a inged. 
Na sii ko kapengowai ran sa tago ko manga sako iran na miyatoon o oman i isa kiran so oyot iyan a katatagoan sa pirak iyan! Kagiya mailay iran ago so ama iran so pirak na palaya siran miyanga alek.
Na pitero kiran o ama iran a Kinowaan ako niyo sa manga wata! Miyada den si Yosop na miyada pen si Simiyon na imanto na kebayaan iyo pen komowa si Baniyamin. Saken i mararasay ko langon taman ai!
Na pitero i Robin ko ama iyan a O di aken reka mikasoy si Baniyamin na pekibono aken reka so dowa kataw a wata aken a mama. Sarigen ka sekaniyan raken ka ikesoy aken reka.
Ogaid na tig i Yakob a Di rekano roo pekaonot so wata aken ka miyatay so pagari niyan na sekaniyan bo i miyalamba. O aden a makakaid on ko kapelalakaw niyo roo na tibaba a pekiwit ako niyo ko darpa o miyamatay a mararata a ginawa ko ka miyalokes ako den man.
Tetanto pen so taon sii sa Kanaan
Na kagiya malengan iran koman so pereperan a miyawit iran a poon sa Misir na pitero kiran o ama iran a Kasoy kano na go kano bo pamasa sa maito a makan tano.
Ogaid na pitero on i Yodah a Inipemataan rekami o mama a di kami rekaniyan den makapengadap o di ami ped so ari ami.
O pakaonota ngka rekami so ari ami na song kami roo na go ipemasa mi seka sa pangenengken.
Ogaid na o di ngka pekaonota na di kami roo den song ka pitero o mama a di kami ron den makapengadap o di ami ped so ari ami.
Na iniise i Israil a Ino ako niyo pemaratai ko kiyateroa niyo ko mama sa aden pen a ari rekano?
Tig iran a Piyangingisean kami piyapiya o mama makapantag sa ginawa mi ago so pamiliya tano. Ba oyagoyag pen so ama iyo? a iniise iyan rekami. Ba aden pen a ped a pagari niyo? Na simbag ami baden so manga pakaise iyan. Ba ami katawi o ba aya peteroa niyan rekami na Wita niyo sii so pagari niyo?
Na pitero i Yodah ko ama iyan a Israil a Pakaonota ngka raken so ari ami ka somong kami roo somambot kaan tano di pematay a ongos ago so manga wata ami.
Isenda aken rekaniyan a ginawa ko na sii ngka raken sekaniyan kiise. O di aken sekaniyan sii mikasoy a mapakapangadap aken reka na kioba a ka raken ai sa taman sa kapetay aken.
Opama ka da tano misendod so kasong ami roo na miyakadowa kami roo den ai makasorombaling.
Na pitero kiran o ama iran a Israil a O di anan mipesomala na nggolaolaa niyo ai Panagoi niyo so manga sako iyo ko lebi a manga pipiya a baden dii pamangeto ko lopa na wita niyo a pamemegayan sangkoto a mama a so maito a doka maito a gola a batiyokan manga palapa manga ikekamotan ago manga onga a kayo a pistasiyo ago almondo.
Takepa niyo so kadakel o pirak a pagawidan iyo kaan iyo mikasoy so pirak a miyapanago ko ngari o manga sako iyo ka baanda oto ribat.
Pakaonota niyo pen so ari niyo na kasoy kano somambot sangkoto a mama.
Pengnin ko a ikelimo kano o Tohan a Lebi a Mabager amay ka makapengadap kano ko mama kaan iyan rekano mapakaonot so ped a pagari niyo ago si Baniyamin ko kapembaling iyo. So saken on na o bagian aken a kakedai raken sa manga wata na kedaan ako bo sa manga wata.
Mandiyadi na inawidan o magariyari so pamemegayan ago so dowa takep a pirak na gomiyanat siran na somiyong siran sa Misir a ped iran si Baniyamin. Kagiya mamakaoma roo na miyangadap siran den ki Yosop.
Na kagiya mailay i Yosop si Baniyamin a ped iran na pitero iyan ko komikibir ko walay niyan a Wita ngka angkai a manga mama sa walay. Sombali ka sa pangangayamen na tiyagara ngka ka ipegatoang aken siran amay ka maoto a alongan.
Ininggolalan o mama so pitero on i Yosop ka inowit iyan so magariyari ko walay i Yosop.
Sii ko kapegowita kiran ko walay niyan na miyanga aalek siran ka aya mapipikir iran na Aya kapagowita rektano roo na so pirak a inipangasoy rektano ko manga sako tano isako miyaona. Ka senditan tano niyan ago ndakepen kaan tano niyan mapangongoripen ago maagaw niyan pen so manga kimar tano.
Kagiya ka maoto na miyobay siran ko komikibir i Yosop na miyakimbitiyarai siran on sii ko pintoan o walay.
Hey kadnan a tig iran Isako mona a mamasa kami sii sa perperan
Na kagiya makaoma kami ko pendekean ami ko kagagawii na piyamekar ami so manga sako ami na giyoto a miyatoon on o oman i isa rekami so pirak iyan a da kakorangi sii ko ngari o sako iyan. Kagiya ka maoto na inawidan ami reka sii peman
A rakes o inioman ami ron a pirak a ipemasa mi sa pangenengken. Di ami katawan o antawaa i miyanago ko pirak ami sii ko manga sako.
Tig iyan a Di niyo aawiden a akal di kano pekelek. So Tohan iyo a so Tohan o ama iyo na aya rekano migay sa pirak sii ko manga sako iyo. Miyatarima aken den so manga pirak iyo. Na giyoto a iniliyo niyan kiran si Simiyon.
Na piyakabolos o komikibir so magariyari ko walay i Yosop na bigan iyan siran sa ig a ipagonab ko manga ai ran ago piyakakan iyan pen so manga kimar iran.
Pitiyagar iran so manga pamemegayan a imbegay iran ki Yosop ko kapekaoma niyan ko kaoto a alongan ka miyaneg iran a makipegatoang kiran.
Kagiya maling si Yosop na piyalad iran on so manga pamemegayan a inisoled iran ko walay na taros a miyamanodiyod siran ko hadapan iyan.
Iniise iyan kiran o mapipiya a ginawa iran ago tig iyan pen a Mapipiya a ginawa o miyalokes den a ama iyo a miyatero iyo raken? Ba sekaniyan pen oyagoyag?
Tig iran a Oyagoyag pen so ama ami a oripen ka ago mapipiya a ginawa niyan. Na miyamanodiyod siran a aya iran on inipagadat.
Inilay i Yosop so pagari niyan a Baniyamin a so wata o tito a ina iyan na iniise iyan a Ba giyai so miyatero iyo a ariyari rekano? Na go tig iyan on pen a Ikalimo ka o Tohan wata ko!
Giyoto a lominiyo nggagaan si Yosop ka tanto sekaniyan a kiyagagawan ko pagari niyan ago kesegadan iyan na somiyoled ko rowang iyan na ron somigad.
Kagiya makapanagop sekaniyan na lominiyo kiran a pegrenen iyan a ginawa niyan na pitero iyan ko manga talasogoay a Nata niyo so manga pangenengken.
Na inenatan iran si Yosop a sekaniyan bo ko isa a lamisaan na so peman so manga pagari niyan na sii ko ped a lamisaan. So pen so manga Imisiren a pemangangan roo a ped iyan na salakaw mambo a lamisaan a kiyanan iran sabap sa di siran makipegatoang ko manga Hibriyo ka giyoto na pakasisingay ko manga Imisiren.
So manga pagari i Yosop na piyamakaontod ko kasasangoran iyan a pakatetalondogaan siran ipoon ko kaka na taman ko ari. So kiyainengkaa iran sii na ba siran den miyakatentenga ka tanto siran a miyamemesa.
Sii siran inenatan ko pangenengken a maanat ko lamisaan i Yosop na so inenat ki Baniyamin na miyakalima takep ko inenat ko apiya antawaa kiran. Na miyamangangan ago miyamangondaya siran mamanginom a ped iyan.
Ininsaratan i Yosop so komikibir iyan a tig iyan a Pamenoa ngka a pangenengken so manga sako iran taman sa makena iran mawid ago tagoa ngka so pirak o oman i isa a mama ko ngari o sako iyan.
Na tagoa ngka pen so tagayan aken a pirak sii ko ngari o sako o ariyari kiran a rakes o pirak a inibayad iyan ko perperan. Na ininggolalan iyan so pitero on i Yosop.
Kagiya pekaliwanag na miyapakalalakaw so manga mama a ped iran so manga kimar iran.
Kagiya da siran pen tanto makawatan ko siti na pitero i Yosop ko komikibir iyan a Salobaa ngka nggagaan angkoto a manga mama na amay ka raoten ka siran na teroa ngka kiran a Ino niyo mbadali sa marata so mapiya?
Ba kena a giyai so tagayan a peginoman o kadnan aken ago di niyan dii perimar? Marata angkai a pinggolaola niyo!
Na kagiya raoten siran o komikibir na giyoto den i pitero iyan kiran.
Ogaid na simbag iran a tig iran a Ino pembasaa o kadnan ami angkanan a manga katero? Mawatan sa ginawa mi a manga oripen ka o ba ami anan nggolaolaa!
Apiya so pirak a miyatoon ami ko ngari o manga sako ami na inowit ami sii peman a poon sa Kanaan ka inikasoy ami reka. Ino ami kapemanekewi sa pirak o di na bolawan so walay o kadnan ka?
Apiya antawaa i katoonan ka on na kebono na mapengongoripen ka mambo so ped rekami.
Oway miyayon ako ko pitero iyo a tig iyan ogaid na so bo so katoonan on i pembaloy a oripen aken ka di aken selaan so ped rekano.
Mandiyadi na magaan so magaan a kinibabaan o oman i isa kiran ko sako iyan ko lopa na bikar iyan.
Na taros a piyanisik o komikibir so manga sako a poon ko sako o kaka na taman ko ari na sii miyatoon so tagayan ko sako i Baniyamin.
So kiyagiyoto niyan na piyamangisi iran so manga nditaren iran sa kiyakerata a ginawa iran. Na piroronan iran so manga kimar iran na komiyasoy siran ko siti.
Katatabowan pen si Yosop sa walay kagiya makaoma on si Yodah ago so manga pagari niyan na gomipe siran ko hadapan iyan.
Pitero kiran i Yosop a Antonaa bes angkai a pinggolaolaa niyo? Ba niyo di katawi a so datar aken a mama na peketokawan aken ko kaperimar so di niyo dii nggolaolaan?
Antonaa i mapetero ami reka kadnan ko? a tig i Yodah. Antonaa i kisembag ami? Andamanaya i kapakapemataan ami sa da a sala ami? Siyawaan o Tohan so kadostaan ami na palaya kami ngka den manga oripen imanto kadnan ko giya den a ginawa mi ago so kiyatoonan ko tagayan.
Ogaid na tig i Yosop a Mawatan sa ginawa ko o ba ko anan nggolaolaa! Aya bo a pembaloy a oripen aken na so bo so kiyatoonan ko tagayan. So ped rekano na baling kano ko ama iyo sa da a rayorayo a ginawa niyan.
Giyoto den a miyobay si Yodah ki Yosop na pitero iyan on a Kapedipedi ka bo kadnan ko na peroa ngka raken a kapakapangangampedian aken reka. Di ako ngka kerarangiti a oripen ka ka tingki kano ago so solotan.
Iniise ka rekami kadnan ko o ba aden a ama ami o di na isa pen a pagari ami.
Na inisembag ami reka a aden a miyalokes a ama ami ago aden pen a ari ami a inimbawata o ama ami ko kiyalokes iyan. Miyatay den so pagari o ari ami na sekaniyan bo i miyalamba ko manga wata o ina iyan na pakatatayaan sekaniyan o ama iyan.
Na pitero o ka rekami a Wita niyo raken sii kaan aken mailay.
Pitero ami reka kadnan ko a Di keawaan o ari ami so ama iyan ka o awai niyan na petay so ama iyan.
Ogaid na pitero o ka rekami a Taman sa di niyo sii mapakaonot so ari niyo na di kano raken den makapengadap.
Na kagiya komasoy kami ko ama ami na piyanotol ami ron so pitero o ka.
Kagiya malo matey na pitero o ama ami a Kasoy kano na go kano bo pamasa sa maito a makan tano.
Ogaid na pitero ami ron a Di kami pekakasoy. Aya bo a kasong ami roo na o mapakaonot ami so ari ami ka di kami makapengadap sangkoto a mama o di ami ped so ari ami.
Na so ama ami a oripen ka na pitero iyan rekami a Katawan iyo a dowa kataw a wata a mama a inimbawata raken o karoma ko a si Rakila.
So isa on na inawaan ako niyan den na taman roo na da ko sekaniyan den mailay. Pitero aken sa ginawa ko a matamataan a miyasekisi sekaniyan o maila a binatang.
Na o kowaa niyo raken pen angkai a pagari niyan na go sekaniyan kakaidi na tibaba a pekiwit ako niyo ko darpa o miyamatay a mararata a ginawa ko ka miyalokes ako den man.
Inisanda aken a ginawa ko ko ari ami sii ko ama aken ko kiyateroa ko ron sa O di aken reka mikasoy na kioba a ka raken ai sa taman sa kapetay aken.
Kagiya ka maoto kadnan ko na kapedipedi ka bo na saken i pakatelimbegaka ngka sii a mabaloy a oripen ka a misambi ko ari ami na pakakasoya ngka sekaniyan a ped o manga pagari niyan.
Andamanaya i kapakabaling aken ko ama aken o di aken ped so ari ami? Di aken keraw milay angkai a morala a pekatana ko ama aken!
Di den keren i Yosop a ginawa niyan sii ko kamamasaan o manga talasogoay niyan na inipananalo niyan a Awai ako niyo langon! Kagiya maipos siran a da den a sakataw kiran bo a ped i Yosop na miyakikilala sekaniyan ko manga pagari niyan.
Miyakagoraok sekaniyan sa matanog taman sa miyaneg o manga Imisiren na miyapanotol ai sii ko torogan o solotan.
Pitero i Yosop ko manga pagari niyan a Saken si Yosop! Oyagoyag bes si ama? So kiyanega sii o manga pagari niyan na di iran kesembag sa tanto kiran a kiyaleki ko kapakaaadap iran on.
Na pitero kiran i Yosop a Obay kano raken. Kagiya makaobay siran on na tig iyan a Saken so pagari niyo a Yosop a pipesa niyo a mawit sa Misir.
Na di niyo perataa o di na pengobai a ginawa niyo sabap ko kiyapesaa niyo raken a mawit sii ka piyakaona ako rekano sii o Tohan kaan mapakapagoyag so manga taw.
Miyakadowa ragon den a kiyataona ko doniya na aden pen a lima ragon a da den a lopa a ba mapendado o di na keragonan.
Piyakaona ako rekano sii o Tohan kaan aken sekano mapakapagoyag sangkai a piyakamemesa a okit kaan mapakatangked a kakebabad iyo ko doniya.
Kagiya ka maoto na kena a ba sekano i miyakiwit raken sii ka so Tohan. Biyaloy ako niyan a mosawira o solotan ago maporo ko langon a manga pagtaw niyan na saken pen i tetandingan ko dalem a inged a Misir.
Na kasoy kano nggagaan ki ama na teroa niyo ron a giyai i pitero o wata iyan a si Yosop Miyabaloy ako o Tohan a maporo ko dalem a Misir. O ba ngka sendoden a kasong ka raken sii.
Makapeginged ka ko kalopaan a Gosen kaan ka raken makarani seka ago so manga wata a ka manga apo o ka ago manga bilibili kambing ago sapi i ka ago so langon a rek ka.
Pagperen ko sekano roo kaan kano di kemeremeri ago so pamiliya ngka ago an di kekorangi so langon taman ka ka makalima pen ragon so taon. 
Tig pen i Yosop a Imanto na giya den a manga ginawa niyo ago so pagari aken a Baniyamin i pepekailay sa saken den a si Yosop i di rekano dii makimbitiyarai.
Panotola niyo ki ama so makapantag ko kala aken i gees sii sa Misir ago so langon a miyailay niyo. Na o ba niyo raken sii di mawit nggagaan.
Mandiyadi na giyakes iyan so pagari niyan a Baniyamin na taros a miyakagoraok. Miyakagoraok mambo si Baniyamin ko kanggagakesa iran.
Na pinggagakes iyan pen a penggoraok ago piyangarekan iyan so oman i pagari niyan. Oriyan oto na miyakimbitiyarai siran on.
Kagiya misampay sa torogan o solotan so totol makapantag ko kiyapakaoma o manga pagari i Yosop na inikasoat ai o solotan ago so manga sanasanaan iyan.
Na pitero o solotan ki Yosop a Teroa ngka ini ko manga pagari ngka Rorani niyo so manga kimar iyo na kasoy kano sa inged a Kanaan
Na pakaonota niyo so ama iyo ago so manga pamiliya niyo na go kano raken kasoy. Imbegay aken rekano so lebi a mapiya ko lopa sii sa Misir na kitaralo so pereperan a ikeoyag iyo ron.
Teroa ngka kiran pen a Kowa kano ko manga karo sa Misir a kapegdaan o manga wata iyo ago so manga karoma niyo na pakaonota niyo so ama iyo ago kasoy kano sii.
Di niyo aawiden a akal so manga tamok iyo a kibegak iyo ka so lebi a mapiya ko dalem a Misir na kebaloy a rek iyo. 
Na ininggolalan den ai o manga wata i Israil. Bigan siran i Yosop sa manga karo a aya den inisogo o solotan na bigan iyan siran pen sa mapeloto iran ko kapelalakaw iran.
Bigan iyan so oman i isa kiran sa sokoba a nditaren ogaid na si Baniyamin na bigan iyan sa telo gatos a pelata a pirak ago lima ka sokoba a nditaren.
Na giyai i piyakiwit iyan ko ama iyan sapolo a kimar a rororanan sa lebi a manga pipiya a nganin sa Misir ago sapolo a babay a kimar a rororanan sa pereperan ago manga paan ago ped a pangenengken a mapeloto o ama iyan ko kasong iyan sa Misir.
Na giyoto a piyakalalakaw niyan den so manga pagari niyan na sii ko kapengganat iran na pitero iyan kiran a O ba kano pepewala sa lalan!
Miyawa siran sa Misir na go miyamakaoma ko ama iran a si Yakob sii sa inged a Kanaan.
Pitero iran on a Oyagoyag pen si Yosop! Sekaniyan i tetandingan ko dalem a inged a Misir. Sarta den a kiyaletan a napas i Yakob ka di kiran makapengimbenar.
Ogaid na kagiya panotolen iran on so langon a pitero kiran i Yosop ago miyailay niyan pen so manga karo a piyakiwit i Yosop a kapagdaan iyan sa Misir na miyakapiya a kapengginawa niyan.
Na pitero iyan a Miyapakaparatiyaya ako den! Oyagoyag pen si Yosop a wata aken! Song ako ron den ka pagilain ko sekaniyan sa di aken pen kapetay.
Gomiyanat si Israil a kaaawidan iyan so langon taman iyan na kagiya makaoma sekaniyan sa Birsiba na mikorban roo ko Tohan o ama iyan a Iskak.
Na miyakimbitiyarai so Tohan ki Israil ko kiyapeyag iyan on ko kagagawii a pitero iyan a Yakob! Yakob! Katii ako bo a tig iyan.
Saken so Tohan a so Tohan o ama a ka a tig iyan. Di ka pekelek ko kasong ka sa Misir ka mbalowin ko a mala a nasiyon so kebabadan reka roo.
Magonot ako reka somong sa Misir na matamataan a ikesoy aken so manga mbawataan ka sangkai a inged. Na si den si Yosop i pideng sa mata ngka amay ka petay ka.
Na gomiyanat si Yakob sa Birsiba. So manga wata iyan a manga mama na piyamakada iran si Yakob so manga wata iran ago so manga karoma iran ko manga karo a piyamakiwit kiran o solotan a kapagdaan iran.
Initelon iran so pangangayamen iran ago so miyapantiyari ran sii sa Kanaan na somiyong siran den sa Misir. Piyamakaonot i Yakob so langon a mbawataan iyan
A so manga wata iyan a manga mama ago manga babay ago so manga apo iyan a manga mama ago manga babay.
Giyai i manga ngaran o manga mbawataan o Israil  a somiyong sa Misir Si Robin a kaka a wata i Yakob.
So manga wata i Robin a manga mama na siki Hanok Palo Hisron ago si Karmi.
So manga wata i Simiyon a manga mama na siki Himowil Hamin Ohad Hakin Sohar ago si Siyaol a inimbawata o Ikanaanen a babay.
So manga wata i Libi a manga mama na siki Girson Kohat ago si Mirari.
So manga wata i Yodah a manga mama na siki Ir Onan Silah Piris ago si Sirah . So manga wata a mama i Piris na si Hisron ago si Hamol.
So manga wata i Isakar a manga mama na siki Tolas Powah Hasiyob ago si Simron.
So manga wata i Sibilon a manga mama na siki Sirid Ilon ago si Halil.
Giyanan den i manga wata a mama a inimbawata i Liyah ki Yakob sii sa Misopotamiya. Telo polo ago telo kataw langon so manga mbawataan i Yakob a miyakapoon ki Liyah a liyo ron ki Dinah a wata iyan a babay.
So manga wata i Gad a manga mama na siki Sipon Hagi Siyoni Isbon Iri Arodi ago si Areli.
So manga wata i Asir a manga mama na siki Imnah Isbah Isbi ago si Biriyas. So babay iran na si Sirah. So manga wata a mama i Biriyas na si Hibir ago si Malkiyal.
Giyanan den i sapolo ago nem kataw a mbawataan i Yakob a miyakapoon ki Silpah a so talasogoay a babay a inibegay i Laban ko wata iyan a Liyah.
So manga wata a mama o karoma i Yakob a si Rakila na si Yosop ago si Baniyamin.
Sii sa Misir na aden a dowa kataw a wata i Yosop a manga mama a si Manasih ago si Ipraim a inimbawata rekaniyan i Asinat a wata i Potipiras a aya imam sa Hiliyopolis.
So manga wata a mama i Baniyamin na siki Bilas Bikir Asbil Giras Naaman Ihi Ros Mopim Hopim ago si Ared.
Giyanan den i sapolo ago pat kataw a mbawataan i Yakob a miyakapoon ki Rakila.
So wata i Dan a mama na si Hosim.
So manga wata i Naptali a manga mama na siki Hadsil Goni Hisir ago si Silim.
Giyanan den i pito kataw a mbawataan i Yakob a miyakapoon ki Bilhah a so talasogoay a babay a inibegay i Laban ko wata iyan a Rakila.
Aya kadakel o manga mbawataan i Yakob a miyonot on ko kiyasong iyan sa Misir a di on ped so miyakamong on a manga babay na nempolo ago nem kataw langon.
Na ped on si Yosop ago so dowa kataw a inimbawata iyan sii sa Misir na aya kadakel o pamiliya i Yakob a ndodoo sa Misir na pito polo kataw.
Piyakaona i Yakob si Yodah sii ki Yosop ka pekialaw rekaniyan sii ko masasakop a Gosen. Na kagiya makaoma siran den sa Gosen
Na piyakitiyagar i Yosop so karo niyan na somiyong sekaniyan roo ka pagalaon iyan so ama iyan a Israil. So den so kiyapakatoona iran na giyakes i Yosop so ama iyan na miyatey a kiyapakasegad iyan.
Na pitero i Israil ki Yosop a Apiya matay ako den imanto na asar a miyailay aken seka ago katawan aken a oyagoyag ka pen!
Oriyan iyan na pitero i Yosop ko manga pagari niyan ago so ped ko pamiliya o ama iyan a Pengadap ako ko solotan ka pekitokawan ko ron a miyakaoma raken so manga pagari aken ago so pamiliya o ama aken a sii makapopoon sa inged a Kanaan.
Peteroon ko ron a manga pananagikor kano sa bilibili ago pepangayam sa pangangayamen na piyangowit iyo sii so manga bilibili manga kambing ago manga sapi iyo ago so langon taman a rek iyo.
Na amay ka pakisogoan kano o solotan ago ipagise iyan rekano o antonaa i galebek iyo
Na aya niyo ron sembagen na Sekami a manga oripen ka na pepangayam kami ipoon ko kangodai rekami taman den imanto a datar o galebek o manga apo ami. Sabap san na pekabalingen kano niyan sii sa masasakop a Gosen. Aya sabap a kiyateroa sii i Yosop na so oman i pananagikor sa bilibili na pakasisingay ko manga Imisiren.
Na miyangadap si Yosop ko solotan na pitero iyan on a Miyakaoma so ama aken ago so manga pagari aken a makapopoon sa Kanaan a mitetalon iran so manga bilibili manga kambing ago manga sapi iran ago so langon taman a rek iran na palaya siran ndodoo sa Gosen imanto.
Samaoto na pakaoonoten i Yosop so lima kataw ko manga pagari niyan na piyakikilala niyan siran ko solotan.
Inisean o solotan so magariyari a Antonaa i galebek iyo? Sekami a manga oripen ka na manga pananagikor sa bilibili a inisembag iran on a datar o galebek o manga apo ami.
Somiyong kami sii ka tereg kami pasin sangkai a inged ka da a ba kapenateban o manga talon ami roo sa Kanaan sabap ko karegen o taon. Kagiya ka maoto na kapedipedi ka bo na pakipagingedi ngka rekami a masasakop a Gosen.
Na pitero o solotan ki Yosop a Imanto den a miyakaoma reka so ama a ka ago so manga pagari ngka
Na papaladen reka man a kalopaan a Misir. Pakipagingedi ngka kiran so lebi a mapiya a lopa ko inged a giya masasakop a Gosen. Na o katawi ngka i aden a kapasang iyan kiran na aya ngka pakakibira ko manga pangangayamen aken.
Na giyoto a inisoled i Yosop so ama iyan na go iniadap iyan ko solotan na siyalam i Yakob so solotan.
Iniise o solotan ki Yakob a Pira i idad ka?
Tig i Yakob a Miyakamagatos ago telo polo ragon a miyapero raken a kiyapakapaginetaw aken ko doniya na maito ago maregen angkoto a manga ragon ago da pen makaraot ko miyapero a kiyapakapaginetaw o manga apo aken.
Na giyoto a riyakmatan i Yakob so solotan na go miyawa den ko hadapan iyan.
Mandiyadi na piyakapaginged i Yosop so ama iyan ago so manga pagari niyan sii sa Misir. Bigan iyan siran sa lopa sii ko lebi a mapiya a darpa ko inged a marani ko siti a Ramisis a aya den inisogo o solotan.
Na pepemegan pen i Yosop sa manga pangenengken so ama iyan ago so manga pagari niyan taman ko langon o pamiliya o ama iyan ka di niyan siran dii tokiden a mipepasod ko kadakel o manga wata iran.
Kagiya tanto den a miyakaregen so taon na da den a ba lamba a pangenengken ko dalem a inged ndatar a Misir ago Kanaan a piraraot a ongos so manga taw ron sabap ko taon.
Na sii ko kapepamasaa iran ko pereperan ki Yosop na inipamamayad iran on so langon o pirak a ndodoo sa Misir ago sii sa Kanaan. Na piyangowit ai i Yosop ko torogan o solotan.
Kagiya malengan so pirak sa Misir ago giya Kanaan na somiyong ki Yosop so langon a Imisiren na pitero iran on a Begi kami ngka sa pangenengken! Di kami ngka baden peteodi ko kapematay ami. Da a miyalamba ko pirak ami.
Kagiya miyalengan den so pirak iyo a tig i Yosop na wita niyo raken so manga pangangayamen iyo ka sambian aken siran sa pangenengken.
Sabap roo na piyangowit iran on so manga pangangayamen iran na piyanambian iyan a pangenengken so manga koda manga bilibili manga kambing manga sapi ago manga kimar iran. Tarotop a miyakasaragon a kapegoyaga niyan kiran a pangenengken a ipepenambi iyan ko langon a pangangayamen iran.
Kagiya mapopos angkoto a ragon na somiyong siran peman ki Yosop na tig iran a Di ami reka mapegma kadnan a miyalengan den so pirak ami ago miyakowa ngka pen so manga pangangayamen ami. Da a ba rekami miyalamba a kibayad ami reka a rowar ko manga lawas ami ago so manga lopa ami.
Di kami ngka baden peteodi ko kapematay ami a rakes o lopa ami! Pamasaa kami ngka a pangenengken ago so lopa ami. Makioripen kami ko solotan na mabaloy so lopa ami a rek iyan. Begi kami ngka sa oniin a mapamola mi kaan kami di pematay ago di pekarimeng so lopa ami.
Kagiya ka maoto na piyamasa i Yosop so langon a kalopaan sa Misir a mabaloy a rek o solotan. Pipesa o oman i Imisiren so lopa iyan ka tanto siran a kiyaregenan sabap ko taon. Sabap roo na miyabaloy so langon a kalopaan a rek o solotan
Na miyaoripen iyan pen so manga taw ko mbalabala sa inged a Misir.
Aya bo a da niyan mapamasa a lopa na so rek o manga imam. Kena a ba disomala a kapesaa iran ko lopa iran ka di siran dii ndiyakatan o solotan sa pangenengken a aya iran ipekeoyag.
Na pitero i Yosop ko manga taw a Ilaya niyo man ka miyapamasa ko sekano den ago so lopa iyo a rek o solotan. Katii so oniin a mapamola niyo ko lopa.
Ogaid na amay ka meragon kano na paliyogat a imbegay niyo so ikalimo on bagi ko solotan na so kelamba on a pat bagi na rek iyo a ipegoniin iyo ko lopa ago kekan iyo ago so manga pamiliya niyo.
Matamataan den a piyangoyag kami ngka! a tig iran. Inikalimo kami ngka kadnan na makioripen kami mambo ko solotan.
Na mimbaal si Yosop sa taritib mipantag ko lopa sa Misir a da den maalin taman den imanto. Aya tig iyan na so ikalima bagi ko pekeragon na rek o solotan. Aya bo a makaliyoliyo ron a lopa a da mabaloy a rek o solotan na so lopa o manga imam.
Sa masa oto na mababaling so manga mbawataan o Israil sii ko masasakop a Gosen sa inged a Misir. Miyakatamok siran roo ago miyanga bababad na tanto siran a mindakel.
Miyakasapolo ago pito ragon a kiyapakapaginetaw i Yakob sa Misir. Miyakapagidad sekaniyan sa magatos ago pat polo ago pito ragon.
Kagiya makarani den so kapetay niyan na piyakitawag iyan so wata iyan a Yosop na pitero iyan on a Lilipen ka a lima ngka ko didalem a bobon aken na go ngka topaan a ikalimo ako ngka. Sepaan ka raken a di ako ngka ipelebeng sii sa Misir.
Kabaya aken a mirembang ako ko manga apo aken liyon ako ngka sa Misir na sii ako ngka lebengen ko libengan kiran. Ipenggolalan aken so pitero o ka a tig i Yosop.
Sepa ka raken a tig i Yakob. Na misepa on si Yosop. Oriyan iyan na sominimba si Israil sii ko kaolonan o igaan iyan.
Da matey na miyatero ki Yosop a Pekesakit so ama a ka. Sabap san na piyakaonot iyan so dowa kataw a wata iyan a manga mama a si Manasih ago si Ipraim na somiyong siran ki Yakob.
Kagiya matero ki Yakob a miyakaoma on so wata iyan a Yosop na miyamagebager sekaniyan na mimbowat sii ko igaan iyan.
Na pitero i Yakob ki Yosop a So Tohan a Lebi a Mabager na mipeyag raken sii sa Los sa inged a Kanaan ago riyakmatan ako niyan roo.
Pitero iyan raken a Mbabaden ko seka ago pakapendakelen ko so mbawataan ka taman sa manga babaloy siran a madakel a bangsa. Na imbegay aken reka angkai a inged ko manga moriyataw ngka a ketangan iran sa taman sa pakataman.
Imanto na so dowa a wata a ka a manga mama a inimbawata reka sii sa Misir sa da aken pen kapakaoma reka sii na kibilang a manga wata aken. Si Ipraim ago si Manasih na kibilang a rek aken a datar o tito aken a manga wata a si Robin ago si Simiyon.
Ogaid na o aden pen a ped a manga wata a ka na rek ka den oto. Kibilang siran baden a ped ko dowa ka mbatabataa a Ipraim ago Manasih amay ka pekawali siran.
So saken on na isako kapelalakaw aken a sii ako makapopoon sa Misopotamiya na miyatay so ina a ka a si Rakila ko obay aken sa inged a Kanaan isako malo kami marani sa Iprat. Na sii aken inilebeng ko kilid a lalan a ipesong sa Iprat .
Na kagiya mailay i Israil so manga wata i Yosop na tig iyan a Antawaa siran?
Giyai so manga wata aken a mama a inibegay raken sii o Tohan a tig i Yosop ko ama iyan. Tig i Israil a Pakaobaya ngka siran raken kaan aken karakmati.
Miyakalobay den so manga mata i Israil sabap ko kiyalokes iyan den na di tanto pekanono. Mandiyadi na piyakaobay ron i Yosop so manga wata iyan na pinggagakes ago piyangangarekan siran o ama iyan.
Pitero i Israil ki Yosop a Aya katao ko ron na di aken seka den mailay ogaid na apiya so manga wata a ka na piyakiilay raken pen o Tohan!
Mandiyadi na kinowa siran i Yosop ko bobon o ama iyan na somiyodiyod sekaniyan ko ama iyan.
Na taros a piyakatindeg siran i Yosop ko obay o ama iyan si Ipraim na sii matatampar ko diwang a lima i Israil na si peman si Manasih na sii matatampar ko kawanan a lima i Israil na piyakadaseg iyan siran on.
Ogaid na pitibaba i Israil a kiyapakambalawagaa niyan ko manga barokan iyan na inidapenet iyan so kawanan a lima niyan ko olo i Ipraim apiya sekaniyan pen i ari na giya diwang a lima niyan na sii niyan inidapenet ko olo i Manasih apiya o sekaniyan i kaka.
Na taros a riyakmatan iyan si Yosop a tig iyan a So Tohan a piyangongonotanan o manga apo aken a Ibrahim ago Iskak a so Tohan a tomatagikor raken ko kapepaginetaw aken taman den imanto
A so Malaikat a siyabet ako niyan ko langon a pekabinasa raken na karakmatan iyan angkai a manga wata! Mabaloy siran a kibantog ko ngaran aken ago so ngaran o manga apo aken a Ibrahim ago Iskak ago tanto a makandakedakel so kebabadan kiran sii ko doniya!
Kagiya mailay i Yosop a idadapenet o ama iyan a kawanan a lima niyan ko olo i Ipraim na da niyan kasoaten na kiyapetan iyan a kawanan a lima o ama iyan ka kowaan iyan ko olo i Ipraim na go sii niyan ipagogalin ko olo i Manasih.
Pitero iyan ko ama iyan a Kena a ba giyanan ama ko. Giyai i kaka ron ka dapeneten a kawanan a lima ngka ko olo niyan.
Ogaid na somiyangka so ama iyan a tig iyan a Katawan aken wata aken katawan aken. Pembaloy mambo si Manasih a mala a bangsa ogaid na pembaloy so ari niyan a mala a di sekaniyan na pendakedakel a tanto so kebabadan on a lagid o manga nasiyon.
Na riyakmatan siran i Yakob sangkoto a gawii a tig iyan a Imbeto o manga Israil so manga ngaran iyo ko kaperarakmat iran sa datar ai Mabaloy kano o Tohan a datar o Ipraim ago so Manasih.  Sii sangkai a okit na piyakaona niyan si Ipraim ki Manasih.
Oriyan iyan na pitero i Israil ki Yosop a Magaan ako matay ogaid na kelalayon reka so Tohan ago ikesoy ka niyan pen ko inged o manga apoapoan ka.
Na pelawanen aken sa sabagi ko lopa on so imbegay aken reka a di so imbegay aken ko manga pagari ngka a giya Sikim a so sabagi ko inged a miyaagaw aken a pedang ago pana ko manga Amoriyo.
Samaoto na piyakitawag i Yakob so manga wata iyan a mama na pitero iyan kiran a Lilibeta ko niyo ka peteroon ko rekano o antonaa i keolaola niyo ko pekatalingoma a manga gawii.
Timo kano na pamakineg kano a manga wata i Yakob pamakinega niyo so ama iyo a Israil.
Robin a kaka a wata aken seka i kakayaan aken ago aya paganay a inionga o bager aken lebi ka a ipoporo ago lebi a mala i gees.
Ogaid na sabap sa lagid ka o bagiyaw a di ka keren na di ka den keona ka somiyong ka ko igaan o ama a ka na piseboan ka oto rimbang ka so sandil aken!
Si Simiyon ago si Libi na aya magari pinggomaan iran so manga pedang iran ko kapanganiyaya.
Di ako den sembong ko di iran dii kapagopakat ago di ako den pengeped ko di iran dii katimo ka kagiya miyamono siran sa manga taw ko kiyararangiti kiran ago pilelepo iran so manga sapi sa kabaya iran a ginawa.
Kanarakaan so gani iran ka piyakalekelek ago so rarangit iran ka da a kapedi iyan! Iperak aken siran ko inged o manga Israil ka pakapemagawataan aken siran sii ko manga mbawataan o Yakob.
Seka Yodah na podin ka o manga pagari ngka kakapetan ka sa lig so manga ridoay ngka na sodiyod reka so manga wata o ama a ka.
Mangoda ka a arimaw hey Yodah inawaan ka so miyapatay ngka na komiyasoy ka bo wata aken ko pelekowan ka. Lagid o arimaw na miniga sekaniyan a gomegepe na da a ba on pekaraw romingasa.
So sangkad o kasosolotani na di den kowaan ki Yodah o di na so tongkas o kadadatoi sii ko pageletan o ai niyan taman sa kapakaoma o kirek on na sekaniyan i pengongonotanan o manga taw.
Ipagiket iyan so kimar iyan ko waged a obas ago so nati o kimar iyan sii ko lebi a mapiya a waged. Pipian iyan so nditaren iyan ko arak ago so manga kimon iyan sii ko rogo a obas.
Maitem so mata niyan a di so arak na mapoti so ngipen iyan a di so gatas.
Pekabaling si Sibolon ko kilid a ragat na pembaloy a pendansalan o manga kapal pekaolad so kapegingedan iyan taman sa Sidon.
Si Isakar na mabager a kimar a pegiga ko pageletan o isisiya on a potal.
Amay ka mailay niyan so kapiya o dedekean iyan ago so kadaya o lopa iyan na melengkong ka isenggolay ron so awid ka kagiya tegelen nggalebek a datar o oripen.
Pengokomen i Dan so ped iyan a manga taw a isa siran ko mbatabataa o manga Israil.
Pembaloy si Dan a nipay ko kilid a lalan a so mala i bisa a nipay ko lalan ka petokaan iyan so palo o koda na aya ikelayang o kokoda on.
Ya Allah penayaon ko so kapenabet ka.
Si Gad na nggobaten o sagorompong a manga pangangayan ogaid na magato sekaniyan na selobaan iyan siran.
So lopa i Asir na kepakayan na makapetiyagar sekaniyan sa pangenengken a mapapatot ko solotan.
Si Naptali na babay a saladeng a bobotawanan a dii mbabawata sa manga pipiya i paras a nati.
Si Yosop na maila a koda sii ko obay o bowalan aya den maila a koda sii ko silid a bobongan.
Masarangit a kiyaanopa on o manga pepemana piyana iran sekaniyan na riyasay iran.
Ogaid na mabetad so pana niyan a makababager so manga barokan iyan a nggolalan ko kabatowa o Mala i Gees a Tohan i Yakob a nggolalan ko Pananagikor sa Bilibili a so Ator a pelinding ko Israil
A nggolalan pen ko Tohan o ama a ka a pepanabang reka. Sekaniyan so Lebi a Mabager a aya iperakmat iyan reka na so manga rakmat a poon sa langit ago manga rakmat a poon sa didalem a lopa ago so iperarakmat a manga wata ago manga pangangayamen.
So iniperarakmat reka o ama a ka na mala a di so kapiyaan o da a kaposan iyan a manga palaw ago kemboway a di so andang a manga bobongan. Makatana ini langon ko olo i Yosop sii ko poro o olo niyan a sekaniyan i miyaaraw ko manga pagari niyan.
Si Baniyamin na maila a aso a pepengekeb peken iyan sa kapipita so miyapatay niyan na sii ko kaperimon iyan na di niyan dii mbagibagiin so miyaagaw niyan.
Giyanan den so sapolo ago dowa ka mbatabataa o Israil ago giyanan i pitero kiran o ama iran isako perarakmatan iyan siran na pipetot iyan ko oman i isa kiran so iniperarakmat iyan on.
Oriyan iyan na ininsaratan iyan siran a tig iyan a Magaan ako den mitapi ko manga apo aken sii ako niyo lebengen ko manga apo aken sii ko liyang a matatago ko lopa i Ipron a Hitiyo.
Giyanan so liyang roo sa Makpila a marani sa Mamri sa inged a Kanaan. Miyapamasa oto i Ibrahim a pelebengan a poon ki Ipron a rakes o lopa on.
Roo minilebeng si Ibrahim ago so karoma niyan a si Sarah roo minilebeng si Iskak ago so karoma niyan a si Ribikah na roo aken pen inilebeng si Liyah.
So lopa ago so liyang a matatago on na sii miyapamasa ko manga Hitiyo.
Kagiya mapasad minsarat i Yakob so manga wata iyan na miniga peroman ko igaan na giyoto a miyatay sekaniyan ago minitapi den ko manga apo iyan.
Na giyakes i Yosop so ama iyan a penggoraok ago di niyan pen dii pangangarekan.
Oriyan iyan na piyandoan i Yosop so manga pamomolong a talasogoay niyan a balsamaren iran so ama iyan. Na biyalsamar iran si Israil
A aya ininggalebek iran on na miyakapat polo gawii ka giyanan i kapembalsamara ko miyatay. Na miyakapito polo gawii a kiyandiyagai ron o manga Imisiren.
Kagiya mapopos so kiyandiyagai ron na pitero i Yosop ko manga sanasanaan o solotan a O kelimoon ako niyo na teroa niyo ko solotan angkai a pakipetero aken rekano
Kagiya magaan den matay so ama aken na piyakasepa ako niyan sa ipelebeng aken sekaniyan ko kobor a miyatiyagar iyan den sa inged a Kanaan. Kagiya ka maoto na kapedipedi ka bo na pakasonga ko ngka roo kaan aken on milebeng so ama aken. Mapasad oto na kesoy ako bo. 
Na pitero o solotan a Ika roo den na go ngka lebengen so ama a ka ka giyanan i piyakisepa iyan reka.
Mandiyadi na gomiyanat si Yosop sa kipelebengen iyan ko ama iyan. Na miyamangonot on so langon a sanasanaan o solotan ago so manga mosawira iyan ago so langon a mangaala i bangensa sa inged a Misir
A rakes o pamiliya i Yosop ago so manga pagari niyan ago so manga ped ko pamiliya o ama iyan. Aya bo a inibegak iran sa Gosen na so bo so manga wata iran ago so manga talon iran a manga bilibili kambing ago sapi.
Aden pen a domiyaramba on a manga komokoda ago mageeda sa manga karo tanto oto a madakel a taw a miyamangonot on.
Kagiya makaoma siran ko darpa a pegegikan sa trigo sii sa Atad a marani sa lawasaig a Yordan na sayana siran a miyamakamboko na mindidiyagaw siran sa matanog. Na miyakapito gawii a kiyapakindiyagai i Yosop ko ama iyan roo.
Kagiya mailay o manga Ikanaanen a magiinged roo so di iran dii kandiyaga sii ko pegegikan sa Atad na pitero iyan a Tanto a mala angkanan a dii kandiyaga o manga Imisiren! Giyanan i kiyabetowi sangkoto a darpa a marani sa Yordan sa Abil Misraim.
Na ininggolalan o manga wata i Yakob so initenan iyan kiran
Ka inowit iran sekaniyan sa inged a Kanaan na inilebeng iran ko liyang sii sa Makpila a marani sa Mamri. Miyapamasa oto o Ibrahim a pelebengan a sii poon ki Ipron a Hitiyo a rakes on pen so lopa on.
Kagiya mapasad iyan lomebeng so ama iyan na komiyasoy sa Misir si Yosop ago so manga pagari niyan ago so pen so langon a domiyaramba on lomebeng ko ama iyan.
Oriyan o kiyapatay o ama iran na pitero o manga pagari i Yosop a O ino o aden pen a ratem rektano i Yosop na go tano niyan saopi ko langon a marata a miyanggolaola tano ron?
Kagiya ka maoto na piyakitero iran ki Yosop a Sa da pen kapatay o ama a ka na ininsaratan kami niyan
Sa peteroon ami reka a Kapedipedi ka bo na rilaan ka ko manga pagari ngka so miyasela iran ago miyandosa ka marata a inikidia iran reka. Na kapedipedi ka bo na rilai ngka imanto so sala ami a manga oripen o Tohan o ama a ka. Na kagiya mitalingoma ki Yosop angkai a katero na miyakasegad sekaniyan.
Na somiyong on so manga pagari niyan na gomipe siran ko hadapan iyan a tig iran a Sisii kami a manga oripen ka!
Ogaid na pitero kiran i Yosop a Di kano pekelek. Ba saken so Tohan?
Miyapamikir iyo a kapemaratai niyo raken ogaid na pikodarat o Tohan a mapiya so keondasan iyan a aya kiyaoyaga ko madakel a taw a pepeginetaw imanto a gawii sabap ko miyanggolaola.
Kagiya ka maoto na di kano pekelek. Pageperen ko sekano ago so manga wata iyo. Na piyakasarig iyan siran ko di niyan kiran on dii kateroa ko inikapiya a ginawa iran.
Na mababaling den si Yosop sa Misir ago so langon o pamiliya o ama iyan. Miyakapagidad sekaniyan sa magatos ago sapolo ragon
Taman ko kiyailaya niyan ko manga wata ago so manga apo i Ipraim. So pen so manga wata i Makir a wata a mama i Manasih na miyanga aaben i Yosop ko kinimbabawataan kiran.
Sa masa oto na pitero i Yosop ko manga Israil a Magaan ako den matay ogaid na matamataan a tegikoren kano o Tohan ka pekaliyon kano niyan sangkai a inged ago pagowiten kano niyan ko inged a minisepa iyan a imbegay niyan ko Ibrahim Iskak ago si Yakob.
Na piyakasepa i Yosop so manga Israil a tig iyan a Sepaan iyo raken a amay ka pagowiten kano o Tohan sangkoto a inged na itelon iyo so bangkay aken.
Na miyatay si Yosop a miyakamagatos ago sapolo ragon a idad iyan. Biyalsamar iran so bangkay niyan na tiyago iran ko kaban roo sa Misir.
Giyai i manga ngaran o manga wata i Yakob a manga mama a ped iyan a somiyong sa Misir na so oman i isa kiran na miyonot on so pamiliya niyan
Siki Robin Simiyon Libi Yodah
Isakar Sibolon Baniyamin
Dan Naptali Gad ago si Asir.
Pito polo langon angkoto a manga mbawataan i Yakob. Samaoto na ndodoo den si Yosop sa Misir.
Kagiya den a matey na miyatay si Yosop ago so langon o manga pagari niyan taman ko langon a rese iran
Ogaid na miyanga bababad so manga Israil na tanto siran a mindakel ago miyakabager taman sa miyabembar siran ko dalem a inged.
Sangkoto a manga gawii na miyakandato so bago a solotan sa Misir a da a katawi niyan ko makapantag ki Yosop.
Na pitero iyan ko manga pagtaw niyan a Ilaya niyo ka miyabaloy angkai a manga Israil a tanto a madakel ago mabager sii rektano.
Disomala a mamikir tano sa okit a karena tano ko kapepekadakel iran ka o aden a makipetidawa rektano na baanda iran pagampili so manga ridaoy tano kaan tano iran mitidawa ago makaawa siran sangkai a inged.
Kagiya ka maoto na piyakisangan siran o manga Imisiren ko manga pamemeges a merasay kiran ko maregen a galebek na piyakibangon iran ko manga Israil so manga siti a Pitom ago giya Ramesis a aya peteliyongan sa kakawasaan o solotan.
Ogaid na saden sa kala a kaperasaya kiran o manga Imisiren na kala mambo a kapepekadakel ago kapekebembar iran taman sa miyapangandam siran o manga Imisiren.
Kagiya ka maoto na piyangongoripen iran so manga Israil sa da a ba on kapedi.
Piyakapait iran so kapepaginetaw o manga Israil ko tanto a maregen a galebek a kapamangembaal sa manga bata a ipembalay iran ago so langon a pitibarangan a galebek ko dii mbabasokan. Na sii ko langon a masopiit a piyakinggalebek kiran o manga Imisiren na da iran siran den kapediin.
Na miyakimbitiyarai so solotan sa Misir ko dowa kataw a babay a manga panday o manga Hibriyo a aya manga ngaran iran na si Siprah ago si Powah.
Tig iyan kiran a Igira a petebangan iyo so manga Hibriyo a babay ko kapembawata iran na o mailay niyo a mama a ipembawata iyan na bonoa niyo na o babay na oyaga niyo.
Ogaid na maaleken ko Tohan so manga panday na da iran nggolalanen so pitero kiran o solotan sa Misir ka piyakapaginetaw iran baden so manga wata a mama.
Mandiyadi na piyakisogoan o solotan so manga panday na iniise iyan kiran a tig iyan a Ino niyo ai penggolaolaa? Ino niyo da pamonoa so manga wata a mama?
Somimbag siran a So manga Hibriyo a babay na kena a ba datar o manga Imisiren a babay ka manga papasang siran i kambawata ka da ami siran pen maoma na di siran den dii makambawata.
Kagiya ka maoto na bigan o solotan sa sogoan so langon o manga pagtaw niyan a tig iyan kiran a Kowaa niyo so oman i wata a mama a gopen inimbawata o manga Hibriyo na pangitogen iyo ko lawasaig a Nail ogaid na pakapaginetawa niyo baden so manga babay ron.
Sangkoto a manga gawii na so sakataw a mama ko mbatabataa a Libi na miyangaroma sa babay a ped pen mambo ko moriyataw i Libi
Na miyaogat sekaniyan na mimbawata sa mama. Kagiya mailay niyan a mataid a wata na initapok iyan ko miyakatelo olan.
Ogaid na kagiya di niyan den mapegna na kominowa sekaniyan sa reban a balagen na siyalapot iyan a lita kaan di peletosi a ig. Kagiya mapasad oto na piyakaiga iyan on so maito a wata na tiyago iyan sii ko manga otan ko kilid o lawasaig.
So peman so babay angkai a wata na tomitindeg ko malo on maawat ka pagilain iyan o antonaa i keolaola niyan.
Samaoto na so wata a babay o solotan sa Misir na tomiyondagay ko lawasaig ka pepaigo on na so peman so manga raga niyan na dii ndadalakaw ko kilid o lawasaig. Sarta a miyainengka iyan so reban sii ko manga otan na piyakikowa niyan ko talasogoay niyan a babay.
Kagiya kalekaan iyan na miyailay niyan so maito a wata a sarta a gomiyoraok. Na inikapedi iyan a tig iyan a Isa ini ko manga wata a Hibriyo!
Mandiyadi na miyakarani ron so babay o maito a wata na inisean iyan so wata o solotan a tig iyan a Ba ko seka kowaan sa Hibriyo a babay a maritan iyan reka so wata?
Oway ika roo den a inisembag o wata o solotan. Na lomiyalakaw so raga na piyakaonot iyan so ina o maito a wata.
Pitero on o wata o solotan a Kowaa ngka angkai a maito a wata na go ngka raken ritana ka tendanan ko seka. Mandiyadi na kinowa niyan so wata na pepekasoson iyan.
Kagiya den a makala so wata na inowit o ina iyan ko wata o solotan na miyabaloy a wata iyan. Na bitowan iyan sa Mosa ka aya pitero iyan na Kinowa ko sekaniyan ko ig.
Miyakaisa a gawii kagiya kesad den a mangoda si Mosa na mindadalakaw sekaniyan ka imbentel iyan so manga royod iyan a Hibriyo. Na pimbantayan iyan siran a dii pakanggalebeken sa manga reregen a galebek. Miyailay niyan so sakataw a Imisiren a peperanegen iyan so isa a Hibriyo a royod i Mosa.
Mandiyadi na miyaningidingil si Mosa na kagiya mailay niyan a da a ba on pepekailay na biyono iyan so Imisiren na initapok iyan so lawas iyan ko peted.
Sii ko miyakatalondog a gawii na mindadalakaw peman na miyailay niyan so dowa kataw a Hibriyo a dii mbono. Inisean iyan so sakataw ron a miyamaba a tig iyan a Ino ngka dii peranega so royod ka a Hibriyo?
Na tig o mama a Antawaa i tomiyoro reka a olowan ami ago pepangokom rekami? Ba ngka mapipikir a kambonoa ngka raken a lagid o kiyabonoa ngka ko Imisiren? So kiyanega sii i Mosa na miyalek na minigedi sa pamikiran iyan a Kiyatokawan bes so pinggolaola ko!
Kagiya maneg o solotan so makapantag sii na piyanamaran iyan a kapakibonoon iyan ki Mosa. Ogaid na piyalagoyan i Mosa so solotan na miyagapas sa inged a Midiyan ka mbeling roo pasin na miyontod sekaniyan roo ko obay a paridi.
Samaoto na aden a imam sa Midiyan a pito kataw i wata a manga babay na miyakaoma siran ko paridi ka segeb siran on ago penoon iran a ig so pepemanginoman o manga bilibili o ama iran.
Na miyakaoma mambo so ped a manga pananagikor sa bilibili na biyogaw iran so manga raga ogaid na tominikeras si Mosa na piyanabangan iyan siran na piyamakainom iyan pen so manga bilibili iran.
Kagiya makabaling so manga raga ko ama iran a si Hitro na inisean iyan siran a tig iyan a Ino pekagaan a kiyapakabaling iyo imanto?
Tig iran a Aden a Imisiren a miyanindeg rekami ko kapemaratai rekami o ped a manga pananagikor. Liyo ron pen na inipanageb kami niyan na go piyamakainom iyan so pangangayamen ami.
Anda sekaniyan? a tig iyan ko manga wata iyan a babay. Ino niyo mbegaken? Songowi niyo na go niyo boyoa koman.
Na miyapamikir i Mosa a komaden ki Hitro na piyakipangaroma niyan ki Mosa so wata iyan a si Siporah.
Mimbawata si Siporah sa wata a mama na bitowan i Mosa sa Girsom ka pitero iyan a Rait ako sangkai a inged.
Kagiya matey den na miyatay so solotan sa Misir ogaid na so manga Israil na di iran pen dii miperego so kapepengongoripena kiran. Miyakagoraok siran sa tabang na minisampay ko Tohan so kiyapakagoraok iran.
Miyaneg o Tohan so di iran dii kaperego na kiyatanodan iyan so kapasadan iyan mipantag ko Ibrahim Iskak ago Yakob.
Miyailay o Tohan so manga Israil na tiyago iyan siran sa ginawa niyan.
Miyakaisa a gawii a petegikoren i Mosa so manga pangangayamen i Hitro a panogangan iyan a mama a imam sa Midiyan na inagak iyan so talon taman sa sabala o disirto. Miyakaoma sekaniyan sa Sinay a so palaw o Tohan.
Na mipeyag rekaniyan roo so Malaikat o Allah sii ko pekedeg a apoy a madadalem ko maito a kayo. Miyailay i Mosa a apiya pen pekedeg so kayo na kena a ba ini peketotong.
Na minigedi sa pamikiran iyan a Mobay ako ron kaan aken mapagamasamas angkai a sabelek a pangingilain o ino di ketotong so kayo.
Kagiya mailay o Allah a pepekarani ron si Mosa sa kapagilaya niyan on piyapiya na tiyalowan o Tohan a poon ko look o kayo a tig iyan a Mosa! Mosa! Tig i Mosa a Katii ako bo.
Di ka sii ndaseg a tig o Tohan. Pokasa ngka on so tinilas ka ka so katitindegan ka na soti a lopa.
Tig iyan pen a Saken so Tohan o manga apo o ka a so Tohan o Ibrahim Iskak ago Yakob. So kiyanega on i Mosa na inidalong iyan a paras iyan ka ipekelek iyan milay so Tohan.
Na pitero on o Allah a Miyailay aken den so kaperasaya ko manga taw aken roo sa Misir. Miyaneg aken so kapenggoraok iran sabap ko kapepengongoripena kiran o pepemeges kiran. Katawan aken so kararata a ginawa iran.
Kagiya ka maoto na miyanog ako ka sebeten ko siran ko lima o manga Imisiren pekaliyon ko siran sangkoto a inged ka pagowiten ko ko mapiya ago maolad a lopa a pekepakayan ago oodaren a so pagiingedan o manga Kanaaniyo manga Hitiyo manga Amoriyo manga Pirisiyo manga Hibiyo ago manga Hibosiyo.
Matamataan a minisampay raken so kapenggoraok o manga Israil na miyailay aken pen so kapesonsinga kiran o manga Imisiren.
Na lalakaw ka imanto ka sogoon ko seka ko Piraon kaan ka mapakaliyo sa Misir so manga pagtaw aken a manga mbawataan o Israil.
Ogaid na pitero i Mosa ko Tohan a Antawaa ko a patot a song ko Piraon ago pekaliyo ko langon o manga Israil roo sa Misir?
Tig o Tohan a Keped ako reka na aya kinanao reka a saken i somiyogo reka na amay ka mapakaliyo ngka so manga taw roo sa Misir na simbaan ako niyo sii sangkai a palaw.
Na pitero i Mosa ko Tohan a Amay ka somong ako ko manga Israil sa kapeteroa ko kiran a So Tohan o manga apo iyo i somiyogo raken sii rekano na aya ipagise iran raken na Antawaa i Ingaran iyan? Na antonaa i isembag aken kiran?
Pitero o Tohan ki Mosa a Saken na Saken den. Na giyai i peteroon ka kiran Sekaniyan a bebetowan sa Saken den na aya raken somiyogo sii rekano. 
Tig pen o Tohan ki Mosa a Teroa ngka ko manga Israil a So Allah a Tohan o manga apo iyo a so Tohan o Ibrahim Iskak ago Yakob i somiyogo raken sii rekano. Giyanan i Ingaran aken sa taman sa pakataman a ipepenanadem raken taman ko kapepemagapidapidi ko manga taw.
Na lalakaw ka den na go ngka limoda so manga pelokelokesen o manga Israil na teroa ngka kiran a so Allah a Tohan o manga apo iran a Tohan o Ibrahim Iskak ago Yakob na mipeyag reka. Teroa niyo kiran a matamataan a miyatago aken siran sa ginawa ago miyailay aken so ipekidia kiran sii sa Misir.
Na miyapamikir aken a pekaawaan ko siran ko kaperasaya kiran sii sa Misir ka pagowiten ko siran ko pekepakayan ago oodaren a lopa a pagiingedan o manga Kanaaniyo manga Hitiyo manga Amoriyo manga Pirisiyo manga Hibiyo ago manga Hibosiyo.
Pekinegen o manga taw aken so peteroon ka kiran. Na song kano ago so manga pelokelokesen o manga Israil ko solotan sa Misir na go niyo ron teroa a So Allah a Tohan o manga Hibriyo na miyakindarpai rekami. Na pengnin ami reka a pakalalakaon kami ngka sa makatelo gawii ko disirto kaan kami makakorban ko Allah a Tohan ami.
Ogaid na katawan aken a di kano pekalalakaon o solotan taman sa di sekaniyan tanto a mategel.
Kagiya ka maoto na ipenggolalan aken so kabarakat aken ka siksaan ko so manga Imisiren ko langon a piyakalekelek a itena aken kiran. Maipos oto na pekalalakaon kano niyan den.
Mbelowin ko so manga Imisiren a ipengalimo kano iran kaan amay ka mawa kano na aden a mipetelon iyo.
So oman i babay rekano na pangniya niyan ko manga Imisiren a manga siringan iyan o di na so babay a mababaling ko walay niyan a kapamegi ran rekano sa manga ipamemetad a pirak ago bolawan ago manga nditaren a pakipenditar iyo ko manga wata iyo a manga mama ago babay. Sangkai a okit na kekowa niyo so manga tamok o manga Imisiren.
Somimbag si Mosa a Opama ka di ako iran paratiyayaa o di na pakinegen? Ka o ba iran baden teroa a Da reka peyag so Allah! 
Na pitero rekaniyan o Allah a Antonaa angkanan a kakapetan ka? Teken a inisembag iyan.
Tig o Allah a Itogen ka ko lopa. Iniitog i Mosa ko lopa na miyabaloy oto a nipay na piyalagoyan i Mosa.
Mandiyadi na pitero on o Allah a Porota ngka na sii ngka kapeti sa ikog. Na piyorot iyan na sarta a miniasal sa teken sii sa lima niyan.
Nggolaolaa ngka ini a tig o Allah kaan maparatiyaya o manga Israil a miyakapeyag reka den so Allah a Tohan o manga apo iran a so Tohan o Ibrahim Iskak ago Yakob.
Na pitero on pen o Allah a Lilipen ka a lima ngka ko bangkala a ka. Mandiyadi na inililip i Mosa a lima niyan ko bangkala iyan na kagiya iliyo niyan na kiyakokosan a bowa a mapoti a datar o giyaw.
Na lilipen ka peroman ko bangkala a ka a tig o Allah. Miyanggolaola ini i Mosa na so kiniliyon iyan on na miniasal bo ka lagid o lawas iyan.
Tig o Allah a O di ka iran paratiyayaa o di na di iran masagipa so paganay a pakamemesa a poriba na baanda iran paratiyayaa so ikadowa.
Ogaid na o di iran paratiyayaa angkai a dowa a poriba o di na di iran pakinegen so peteroon ka na kowa ka ko ig sa Lawasaig a Nail na ododa ngka ko mamara a lopa na so ig a kinowa ngka ko lawasaig na kebaloy a rogo sii ko lopa.
Ogaid na tig i Mosa ko Allah a Hey Kadnan kena a ba ako mapasang i katero apiya gowani taman sangkai a kinimbitiyarain ka raken a oripen ka ka malombat ako i katero ago di tanto pekakorop.
Pitero on o Allah a Antawaa i mimbaal sa ngari o manosiya? Antawaa i pekabaloy ron a bengel o di na pengaw ago pepekailay o di na bota? Ba di saken a so Allah?
Na lalakaw ka den ka tebangan ko seka sa kapakatero o ka na ipaginsarat aken reka pen o antonaa i mapetero o ka.
Ogaid na tig i Mosa a Hey kadnan kapedipedi ka bo na salakaw baden a sogoa ngka a penggolaola sii.
Na tanto a kiyararangitan o Allah si Mosa na tig iyan a Antonaa bes so pagari ngka a si Aron a so Libitiyo? Katawan aken a makapetero sekaniyan piyapiya. Liyo ron pen na pepekaoma den sii imanto ka mbelaken ka niyan na amay ka mailay ka niyan na kebabaya sekaniyan.
Makipembitiyarai ka on ago mapetero o ka on o antonaa i peteroon iyan. Palaya aken sekano den tebangan sa kapakatero iyo na ipaginsarat aken rekano pen o antonaa i mapenggolaola niyo.
Ipetero ka niyan ko manga taw ka kebaloy sekaniyan a aya ngka ngari na kebaloy ka sii rekaniyan a lagid o tohan ko di ngka on dii kapakateroa.
Na awidi ngka angkanan a teken a mipenggolaola ngka ko pakamemesa a manga nanao.
Mandiyadi na komiyasoy si Mosa ko panogangan iyan a Hitro na pitero iyan on a Kapedipedi ka bo na pakakasoya ko ngka ko manga tonganay aken a ndodoo sa Misir kaan aken maamad o ba aden pen a oyagoyag kiran. Tig i Hitro a Lalakaw ka den sa da a rayorayo a ginawa.
Samaoto a kasisii pen i Mosa sa Midiyan na miyatero on o Allah a Kasoy ka sa Misir ka so langon a manga mama a kebaya reka mono na palaya den miyamatay.
Kagiya ka maoto na kinowa i Mosa so karoma niyan ago so manga wata iyan a manga mama na piyamakakoda iyan siran sa kimar na gomiyanat siran ka kesoy siran sa Misir. Na aawidan pen i Mosa so teken a piyakambarakat o Tohan.
Na pitero o Allah ki Mosa a Amay ka makaoma ka roo sa Misir na o ba ngka di manggolaola ko hadapan o Piraon so langon a pakamemesa a inibegay aken reka a kapaar sa kinggolalanen ka on. Ogaid na pakapetegasen ko so olo niyan na di niyan pekalalakaon so manga taw.
Amay ka magiyoto na teroa ngka ko Piraon a Giyai i pitero o Allah So Israil na kaka a wata aken a mama
Na miyatero aken reka a pakalalakawa ngka so wata aken kaan ako niyan masimba. Ogaid na minda ka o ba ngka pakalalakawa. Kagiya ka maoto na mbonoon ko so kaka a wata a ka a mama.  Ogaid na da ngka on peroa
Sii ko pendekean a darpa ko lalan a ipesong sa Misir na biyalak o Allah si Mosa ka ba niyan den kowai sa niyawa.
Ogaid na kominowa si Siporah sa magarang a ator na inabis iyan so kobal ko poro o sangoran o wata iyan na iniseko iyan oto ko ai i Mosa a tig iyan a Matamataan a seka na rogo a miyakapangaroma raken!
Kagiya ka maoto na da tarosen o Allah so kakowai niyan sa niyawa ki Mosa.
Si peman si Aron na miyatero on o Allah a Lalakaw ka na balaka ngka si Mosa sii ko disirto. Na lomiyalakaw sekaniyan na biyalak iyan si Mosa sii ko palaw o Tohan na inarekan iyan sekaniyan.
Giyoto a piyanotol i Mosa ki Aron so langon taman a iniinsarat on o Allah ko kapekakasoya niyan on sa Misir ago so makapantag mambo ko langon a pakamemesa a poriba a inisogo iyan on.
Na somiyong si Mosa ago si Aron sa Misir na linimod iran so langon o manga pelokelokesen o manga Israil.
Piyanotol kiran i Aron so langon taman a iniinsarat o Allah ki Mosa. Mandiyadi na pinggolaola den mambo i Mosa so pakamemesa a manga poriba sii ko kamamasaan o manga taw
Na miyaratiyaya siran. Kagiya maneg iran a miyatago siran o Allah sa ginawa ago miyailay niyan pen so kararasay iran na somiyodiyod siran ago miyamanimba.
Oriyan oto na somiyong si Mosa ago si Aron ko Piraon na pitero iran on a Giyai i pitero o Allah a Tohan o Israil Pakalalakawa ngka so manga pagtaw aken kaan ako iran maselasela sii ko disirto.
Ogaid na pitero o Piraon a Antawaa so Allah a disomala a pakinegen ko so katero iyan sa kapakalalakawa ko ko Israil? Di aken katawan i Allah ago di aken pen pekalalakaon so Israil.
Tig i Mosa ago si Aron a So Tohan o manga Hibriyo na miyakindarpai rekami. Na pengnin ami reka a pakalalakaon kami ngka ko disirto sa makatelo gawii kaan kami makakorban ko Allah a Tohan ami ka o di ami ini nggolaolaa na siksaan kami niyan a paniyakit o di na katidawa.
Ogaid na pitero kiran o solotan sa Misir a Hey Mosa ago Aron ino niyo pekipalagowi ko manga taw so galebek iran? Kasoy kano ko manga galebek iyo!
Tig iyan pen a Ilaya niyo man ka miyakadakedakel kano imanto sangkai a inged na pekageneken iyo siran bes nggagalebek!
Na sii den sangkoto a gawii na inisogo o Piraon ko manga Imisiren a pepemeges ko manga oripen ago so kikakapatas kiran a manga Israil a tig iyan a
Di niyo den pemamegi so manga taw sa manga ragami a keosar iran ko di iran dii kapangembaal sa manga bata. Siran den i makapemagenebeneb manimo sa ragami a keosar iran.
Ogaid na papaliyogaten iyo kiran den so kadakel o manga bata a pekepasad iran gowani di niyo kiran pekikorangi. Manga tapolan siran na giyanan i kipenggoraoken iran sa Pakalalakawa kami ngka kaan kami makakorban ko Tohan ami.
Pakaregeni niyo baden so galebek angkoto a manga mama kaan siran di pekadeke nggalebek ago di iran den mapesagipa so manga kabokegan.
Mandiyadi na so manga Imisiren a pamemeges ago so manga kapatas a manga Israil na somiyong siran ko manga taw a manga Israil na pitero iran kiran a Giyai i pitero o Piraon Di aken sekano den mbegan sa ragami.
Sekano den i makapemagenebeneb mangowa sa pekeosar iyo a ragami sa apiya anda niyo ketoon ogaid na di den kelebatan so kadakel o manga bata a ipapaliyogat rekano. 
Kagiya ka maoto na miniparak so manga Israil ko dalem a inged a Misir sa kapenimo iran sa manga paotanotan a kisambi iran ko ragami.
Na lolopiten siran o manga pepemeges kiran a tig iran a Tarotopi niyo so manga galebek a ipapaliyogat rekano oman gawii a datar isako aden pen a manga ragami niyo.
Liyo ron pen na so manga Imisiren a pamemeges na piyamadasan iran so manga Israil a piyamakakekapatas iran ko galebek na iniise iran kiran a Ino niyo da katarotopi kagai ago imanto so ipapaliyogat rekano a manga bata a datar gowani?
Sabap roo na somiyong ko Piraon so manga kapatas a manga Israil na mipenon siran on a tig iran a Ino ngka rekami ini dii nggolaolaa?
Da den a ba rekami ipembegay a ragami ogaid na di rekami pen dii teroon a Mbaal kano sa manga bata! Kiyapamadasan kami ogaid na so manga pagtaw ngka i kisala sii.
Manga tapolan kano a tig o Piraon tanto kano a mangaala i bokel! Giyanan i di niyo dii kateroa sa Pakalalakawa kami ngka kaan kami makakorban ko Allah.
Imanto na tarosen iyo baden so galebek iyo! Da den a imbegay rekano a ragami ogaid na disomala a katarotop iyo so kadakel o manga bata a ipapanton rekano.
Na miyatangked sa ginawa angkoto a manga kapatas a manga Israel a miyakaregen so masosowa iran kagiya matero kiran a Di niyo den kekorangan so kadakel o manga bata a di niyo dii mbaalan a ipapaliyogat rekano sa oman gawii.
Kagiya mawa siran ko Piraon na miyaoma iran si Mosa ago si Aron a nanayaon iran siran
Na pitero iran ki Mosa ago si Aron a Pengnin ami a mailay o Allah so pinggolaola niyo na madaneg kano niyan pen! Ka biyaloy kami niyo a mado ko Piraon ago sii ko manga sanasanaan iyan na datar bo o ba niyo siran bigan sa pedang a mipemono iran rekami.
Giyoto a miyadap peroman si Mosa ko Allah na pitero iyan on a Ya Allah ino ngka pakipemaratai angkai a manga taw? Ino ako ngka sii pen sogoa?
Ipoon den ko kiyapakapangadap aken ko Piraon sa kinimbitiyarain ko ron sabap reka na ba niyan baden dii pemaratai angkai a manga taw na da ngka siran bo kapanabangi.
Mandiyadi na pitero o Allah ki Mosa a Keilay ngka imanto o antonaa i ikidia ko ko Piraon ka sabap ko mabager a lima ko a ipetena aken on na pekalalakaon iyan so manga pagtaw aken sabap ko mabager a lima ko na mbogaon iyan siran pen ko inged iyan.
Pitero pen o Tohan ki Mosa a Saken so Allah.
Lebi ako a Mabager a Tohan isako peyag ako ko Ibrahim Iskak ago so Yakob ogaid na da aken kiran den pakitokawi a ginawa ko a nggolalan ko Ingaran aken a Allah.
Pimbaalan aken pen so kapasadan aken mipantag kiran sa kibegan aken kiran ko inged a Kanaan a manga mananangga siran on gowani.
Liyo ron pen na miyaneg aken den so dii kapakaperego o manga Israil a pepengongoripenen o manga Imisiren na kiyatanodan aken so kapasadan aken.
Kagiya ka maoto na teroa ngka ko manga Israil a Saken so Allah na pokasan ko sekano sa kokoong o manga Imisiren. Mbokaan ko sekano ko di iran rekano dii kapangongoripena. Sebeten ko sekano a nggolalan ko kala aken i kabatowa ago so mangaala a isiksa kiran.
Terimaan ko sekano a manga pagtaw aken na pembaloy ako mambo a Tohan iyo. Sa masa oto na ketokawan iyo a saken so Allah a Tohan iyo a miyokas rekano ko kokoong o manga Imisiren.
Na pagowiten ko sekano ko inged a inisepa aken a imbegay aken ko Ibrahim Iskak ago Yakob ka pekitangan aken rekano. Saken so Allah.
Piyanotol ai i Mosa ko manga Israil ogaid na da iran sekaniyan pamakinega ka kiyadaan siran den sa inam sabap ko karegen o kapepengongoripena kiran.
Mandiyadi na pitero o Allah ki Mosa a
Song ka ko Piraon a solotan sa Misir na go ngka on teroa a pakaliyowa niyan so manga Israil ko inged iyan.
Ogaid na tig i Mosa ko Allah a Apiya so manga Israil na da ako iran pamakinega. Na andamanaya i kapekinega raken o Piraon a kena a ba ako mapiya i katero?
Ogaid na pitero o Allah ki Mosa ago si Aron a Teroa niyo ko manga Israil ago so Piraon a inisogo aken rekano a kiliyon iyo ko manga Israil sa Misir.
Giyai so manga kiyapoonan o manga mbawataan o Israil So manga wata i Robin a manga mama a aya kaka a wata o Israil na siki Hanok Palo Hisron ago si Karmi. Siran i pilokelokesan o mbatabataa a Robin.
So manga wata i Simiyon a manga mama na siki Himowil Yamin Ohad Yakin Sohar ago si Siyaol a wata o Ikanaanen a babay. Siran i pilokelokesan o mbatabataa a Simiyon.
Giyai so manga ngaran o manga wata i Libi a manga mama ago so manga moriyataw iran. So manga wata iyan na siki Girson Kohat ago si Merari. Miyakapaginetaw si Libi sa magatos ago telo polo ago pito ragon.
So manga wata i Girson a manga mama na si Libni ago si Simay na madakel a manga mbawataan iran.
So manga wata i Kohat a manga mama na siki Amram Iskar Hibron ago si Odsiyal. Miyakapaginetaw si Kohat sa magatos ago telo polo ago telo ragon.
So manga wata i Merari a manga mama na si Mali ago si Mosi. Siran den i pilokelokesan o mbatabataa a Libi.
Si Amram na miyapangaroma niyan so babay o ama iyan a si Yokebid na mimbawata siran na si Aron ago si Mosa. Miyakapaginetaw si Amram sa magatos ago telo polo ago pito ragon.
So manga wata i Iskar a manga mama na siki Korah Nipig ago si Sikri.
So manga wata i Odsiyal a manga mama na siki Misiyail Ilsapan ago si Sitri.
Si Aron na miyapangaroma niyan si Ilisiba a wata i Aminadab ago babay mambo i Nason na mimbabawata siran na siki Nadab Abiho Iliyasar ago si Itamar.
So manga wata i Korah a manga mama na siki Asir Ilkanah ago si Abiyasap. Siran i pilokelokesan o mbawataan i Korah.
Si Iliyasar a wata i Aron a mama na miyapangaroma niyan so isa ko wata i Potiyal na mimbawata siran na si Pinihas. Giyoto den i kiyapoonan o mbatabataa a Libi a rakes o kiyababadan kiran.
Giyangkoto a Aron ago Mosa i minimbitiyarai o Allah a tig iyan a Liyon iyo so manga mbatabataa a Israil sa Misir.
Siran den so miyakimbitiyarai ko Piraon a solotan sa Misir makapantag ko kipeliyon iran ko manga Israil sa Misir. Giyoto den si Mosa ago si Aron.
Isako makimbitiyarai so Allah ki Mosa sii sa Misir
Na pitero iyan on a Saken so Allah teroa ngka ko Piraon so langon taman a peteroon ko reka.
Ogaid na tig i Mosa ko Allah a Katawan ka a kena a ba ako mapiya i katero. Andamanaya i kapekinega raken o Piraon?
Na pitero o Allah ki Mosa a Ilaya ngka man ka mbalowin ko seka a datar o Tohan ko Piraon na si Aron a pagari ngka na aya ngka pakapeteroon ko lalag ka.
Peteroon ka ki Aron so langon taman a isogo aken reka na mapetero iyan pen ko Piraon a pakaliyowa niyan so manga Israil ko inged iyan.
Ogaid na pakapetegasen ko so olo o Piraon na apiya pen madakel a nanao ago pakamemesa a penggolaolaan aken sa Misir
Na di kano niyan den pekinegen. Oriyan oto na tenaan ko sa lima a inged a Misir sa mangaala a kasiksaanlk ka giyoto den i kapekaliyowa ko ko manga taw aken a so manga mbatabataa a Israil.
Na ketokawan o manga Imisiren a saken so Allah amay ka pakatanaan ko kiran a lima ko sii sa Misir sa kapekaliyowa ko ko manga Israil ko inged iran.
Na so den so inisogo o Allah ki Mosa ago si Aron i pinggolaola iran.
Isako makimbitiyarai siran ko Piraon na miyakawalo polo ragon a idad i Mosa ago miyakawalo polo ago telo ragon a idad i Aron.
Na pitero o Allah ki Mosa ago si Aron a
Amay ka teroon rekano o Piraon a Pakailaya ko niyo sa pakamemesa a ketotoowan ako ron na teroa ngka ki Aron a Kowaa ngka so teken ka na go ngka itogen ko hadapan o Piraon ka kebaloy anan a nipay.
Mandiyadi na somiyong si Mosa ago si Aron ko Piraon na so den so inisogo kiran o Allah i pinggolaola iran. Iniitog i Aron so teken iyan ko hadapan o Piraon ago so manga sanasanaan iyan na miyabaloy ai a nipay.
So kiyailaya on o Piraon na piyakisogoan iyan so manga baraakal ago manga pembabarakat na giyangkoto a manga Imisiren a salamangkiro na siyowa iran oto mambo ko okit a di iran dii kaselamangka.
Iniitog o oman i isa kiran so teken iyan na miyabaloy a nipay. Ogaid na so teken i Aron na pilalamed iyan so manga teken iran.
Apiya oto na baden miyakategas so olo o Piraon na da niyan siran pakinega a giyoto den i kiyatoman o miyatero o Allah.
Oriyan iyan na pitero o Allah ki Mosa a Tanto a mategas i poso so Piraon ka pesengkaan iyan a kapakaliyowa niyan ko manga taw.
Amay ka kapipita na lalakaw kano na go niyo balaka so Piraon ko kapesong iyan sa ig. Aawidi ngka so teken a miyabaloy a nipay na nayawa ngka sekaniyan ko kilid a lawasaig a Nail.
Na teroa ngka on a So Allah a Tohan o manga Hibriyo na siyogo ako niyan sa kapeteroa ko reka on a pakalalakawa ngka so manga pagtaw niyan kaan iran sekaniyan masimba sii ko disirto. Ogaid na taman imanto na da ngka den pakinega.
Na teroa ngka pen ko Piraon a Aya tig o Allah na ketokawan ka a sekaniyan so Allah sabap sangkai a mapenggolaola ilaya niyo ka imbadas aken so kakapetan ko a teken sii ko ig sa Nail na kebaloy a rogo.
Pematay so manga seda sii sa Nail ago pekado so lawasaig na di den pekainom so manga Imisiren ko ig on. 
Na pitero pen o Allah ki Mosa a Teroa ngka ki Aron a Kowaa ngka so teken ka na go ngka antapen ko manga ig sii sa Misir a so manga lawasaig manga pakaig manga tangela ago so kitataliyongen a ig kaan ai manga babaloy a rogo. Na pekalangkap so rogo sa dalem a inged a Misir apiya sii ko manga laya ago manga omoy. 
Na so den so inisogo o Allah i pinggolaola i Mosa ago si Aron. Inibayaw i Aron so teken iyan na inibadas iyan sa Nail sii ko kamamasai ron o Piraon ago so manga sanasanaan iyan na miyabaloy a rogo so langon a ig sa Nail.
Miyamatay so manga seda ko lawasaig na miyakado pen so ig on taman sa di on den pekainom so manga Imisiren. Na lomiyangkap so rogo sii sa Misir.
Ogaid na siyowa ini mambo o manga Imisiren a salamangkiro ko okit a di iran dii kaselamangka. Na baden miyakategas so olo o Piraon na da niyan pakinega si Mosa ago si Aron a giyoto den so miyatero o Allah.
Ba sekaniyan den miyaling ko torogan iyan na apiya angkai a miyanggolaola na da niyan tagoa sa ginawa.
Na miyamangalot so langon a Imisiren ko manga kilid o lawasaig kaan siran makakowa sa paginomen iran a ig ka di siran den pekainom ko ig sa Nail.
Miyakapito gawii ko kiyasiksaa o Allah ko lawasaig
Napitero iyan ki Mosa a Song ka ko Piraon na go ngka on teroa a Giyai i pitero o Allah Pakalalakawa ngka so manga pagtaw aken kaan ako iran masimba.
O di ka iyog a pakalalakaon ka siran na pekisiksa aken sa manga babak so dalem a inged ka.
Giya Nail na kepeno a babak. Penggagakap siran ago pemanoled ko torogan ka ago so rowang ka ago sii ko igaan ka ago so pen so manga walay o manga sanasanaan ka ago sii ko manga pagtaw ngka ago taman ko manga tolang ago manga towanga iyo sa pangenengken.
Pemanepak siran reka ago sii ko manga pagtaw ngka taman ko langon a sanasanaan ka.
Oriyan oto na pitero o Allah ki Mosa a Teroa ngka ki Aron a Antapen ka so teken ka ko manga lawasaig manga pakaig ago manga tangel na pakagakapa ngka so manga babak sii ko kalopaan a Misir. 
Mandiyadi na biter i Aron a lima niyan na piyakaantap iyan ko manga ig sa Misir. Sarta a minggagakap on so manga babak na kiyasapengan iran so kalopaan.
Ogaid na so manga salamangkiro na siyowa iran oto mambo ko okit a di iran dii kaselamangka ka piyakagakap iran mambo so manga babak ko kalopaan a Misir.
Na piyakisogoan o Piraon si Mosa ago si Aron na pitero iyan kiran a Pangniya niyo ko Allah a kowaan iyan raken angkai a manga babak ago sii ko manga pagtaw aken ka pakalalakaon ko mambo so manga pagtaw niyo kaan siran makakorban ko Allah.
Tig i Mosa ko Piraon a Seka den i tendo ko oras a kipemangnin aken reka ago so manga sanasanaan taman ko manga pagtaw ngka kaan kano kadai sa manga babak ago so manga walay niyo sa da den a ba on kelamba a liyo ron sa Nail.
Mapita a tig o Piraon. So den so pitero o ka a tig i Mosa kaan ka katokawi a da den a ba rimbang o Allah a Tohan ami.
So manga babak na magawa siran reka ago sii ko manga walay niyo taman ko manga sanasanaan ago manga pagtaw ngka na aya bo a kelamba kiran na so bo so sisii sa Nail.
Kagiya maipos si Mosa ago si Aron ko Piraon na miyangangarapan si Mosa ko Allah makapantag ko manga babak a inowit iyan ko Piraon.
Na inampon o Allah so pangni i Mosa. So manga babak sii ko manga walay ago so manga lamalama ago so langon a kalopaan na palaya miyamatay.
Inipanambak siran o manga Imisiren na inipakado ini a dalem a inged.
Ogaid na kagiya mailay o Piraon a miyapinda so kareregeni kiran na ba niyan den piyakategas so olo niyan na da niyan pakinega si Mosa ago si Aron a giyoto den so miyatero o Allah.
Mandiyadi na pitero o Allah ki Mosa a Teroa ngka ki Aron a bayaon iyan so teken iyan na go niyan badasen ko lopa kaan so bayanek ko dalem a inged a Misir na kebaloy a manga rengit.
Na pinggolaola iran den ai ka inibayaw i Aron a lima niyan a kakapetan iyan so teken iyan na go inibadas iyan ko lopa na miyanga babaloy a manga rengit so langon o bayanek sa dalem a Misir na miyakatalingoma so manga rengit ko manga taw ago sii ko manga pangangayamen.
Ogaid na kagiya tepengan maden o manga salamangkiro so manga rengit ko okit a di iran dii kaselamangka na da iran ai masowa. Na sisii den so manga rengit ko manga taw ago so manga pangangayamen.
Na pitero o manga salamangkiro ko Piraon a Galebek ai o Tohan! Ogaid na baden miyakategas so olo o Piraon na da niyan den pakinega si Mosa ago si Aron a giyoto den so miyatero o Allah.
Oriyan iyan na pitero o Allah ki Mosa a Kabalaga ka mbowat na go ngka balaka so Piraon ko kapesong iyan sa ig. Teroa ngka on a Giyai i pitero o Allah Pakalalakawa ngka so manga pagtaw aken kaan ako iran masimba.
Ka o di ngka siran pekalalakawa na pakipenggoronggorongan ko seka ko manga tendek taman ko manga sanasanaan ago so manga pagtaw ngka ago sii pen ko manga walay niyo. Pemangipeno so manga tendek ko manga walay o manga Imisiren ago apiya so lopa a katatagoan kiran.
 Ogaid na sii ko gawii a kapenggolaolaa on na pelepasen ko ron so kalopaan a Gosen a ron kibabaling so manga pagtaw aken da den a tendek a ba roo pekasong kaan ka katokawi a saken a so Allah na dii nggalebek sangkoto a darpa.
Pakapembidaan ko so manga pagtaw aken ago so manga pagtaw ngka. Mapenggolaola angkai a pakamemesa a nanao mapita. 
Na ininggolalan den ai o Allah. Minibombor so tanto a makapal a tendek ko torogan o Piraon ago sii ko manga walay o manga sanasanaan iyan. Na mikerata so dalem a inged a Misir sabap ko manga tendek.
Piyakisogoan o Piraon si Mosa ago si Aron na pitero iyan kiran a Ikano roo den na sii kano den korban ko Tohan iyo sangkai a inged.
Kena a ba anan patot a tig i Mosa ka so manga pangangayamen a di ami dii korbanen ko Allah na pakasisingay ko manga Imisiren a kapesombalia on. Na o mailay iran angkai a pakasisingay kiran na ngkaino ba kami ran di maperorobak a manga ator?
Disomala a telo gawii a ipelalakaw ami ko disirto sa kapekorban ami ko Allah a Tohan ami ka aya niyan rekami inisogo.
Tig o Piraon a Pakalalakaon ko sekano kaan kano makakorban ko Allah a Tohan iyo sii ko disirto asar a di kano makawatan. Imanto den na pangangarapanen ako ngka.
Tig i Mosa a So den so kapakaganat aken reka na pengangarapan ako ko Allah na mapita i kapagawai reka o manga tendek ago sii pen ko manga sanasanaan ago so manga pagtaw ngka. Ogaid na tangkeda ngka a di ka peman mamagakal ko di ngka kapekalalakawa ko manga taw sa kapekorban iran ko Allah.
Na gomiyanat si Mosa ko Piraon na taros a miyangangarapan ko Allah.
Inampon o Allah so pangni i Mosa ka piyakaawa iyan so manga tendek ko Piraon ago sii pen ko manga sanasanaan ago so manga pagtaw niyan. Da den a satiman bo a tendek a ba on miyalamba.
Ogaid na sii peman sangkai a masa na piyakategas o Piraon so olo niyan na da niyan den pakalalakawa so manga taw.
Oriyan iyan na pitero o Allah ki Mosa a Song ka ko Piraon na go ngka on teroa a Giyai i pitero o Allah a Tohan o manga Hibriyo Pakalalakawa ngka so manga pagtaw aken kaan ako iran masimba.
Ka o di reka maparo o ba ngka siran mapakalalakaw ka ba ngka baden peterosen so kapegerena ngka kiran
Na tenaan aken sa pakalekelek a paniyakit so manga talon iyo a manga koda manga kimar manga onta manga sapi manga bilibili ago so manga kambing iyo.
Ogaid na pakapembidaan aken so manga pangangayamen o manga Israil ago so rek o manga Imisiren kaan da den a petay ko pangangayamen o manga Israil. 
Na tindo o Allah so oras a tig iyan a Mapita i kapenggolaolaa ko sii ko inged.
Na sii ko miyakatalondog a gawii na pinggolaola den o Allah. Miyamatay so langon a pangangayamen o manga Imisiren ogaid na da den a satiman bo a ba miyatay ko rek o manga Israil.
Piyakipariksa ini o Piraon na kiyatokawan iyan a da a satiman bo a ba miyatay ko manga pangangayamen o manga Israil. Apiya pen oto na miyakategas baden so olo niyan na da niyan den pakalalakawa so manga taw.
Mandiyadi na pitero o Allah ki Mosa ago si Aron a Gamak kano sa ombi sii ko pirapogan na samboraken ai i Mosa sa poro ko kamamasaan o Piraon.
Kebaloy ai a bayanek a kibember ko dalem a inged a Misir na kesabapan ai sa manga lebag a pembabaloy a panido ko manga taw ago manga pangangayamen ko dalem o inged.
Na gomiyamak siran sa ombi ko pirapogan na miyangadap siran ko Piraon. Inisamborak i Mosa sa poro na kiyasabapan ai sa manga lebag o manga taw ago so manga pangangayamen na miyanga babaloy ai a manga panido iran.
So manga salamangkiro na di siran makapengadap ko Piraon sabap sa pilelebagan siran mambo taman den ko langon a Imisiren.
Ogaid na minitoman so miyatero o Allah ki Mosa ka da den pakinega o Piraon si Mosa ago si Aron ka piyakategas baden o Allah so olo niyan.
Oriyan iyan na pitero o Allah ki Mosa a Kabalaga ka mbowat mapita na go ka pangadap ko Piraon. Teroa ngka on a Giyai i pitero o Allah a Tohan o manga Hibriyo Pakalalakawa ngka so manga pagtaw aken kaan ako iran masimba.
Ka o di ngka ini sowaa sangkai a masa na itena aken reka so panimbel a kasiksaan ago sii ko manga sanasanaan ka ago taman ko manga pagtaw ngka kaan ka katokawi a da den a rimbang aken ko pirowarowangan o doniya.
O miyapakategorar aken reka den a lima ko ko kiyatanai ko reka a paniyakit ago sii ko manga pagtaw ngka na miyaiped kano den langon ko doniya.
Ogaid na pakapepegoyagen ko seka pen kaan aken reka mapakiilay so gees aken ago an mapakalangkap so Ingaran aken ko dalem a doniya.
Na kagiya ipepengimporoan ka pen a ginawa ngka ko manga pagtaw aken ko di ngka kiran kapekalalakawa
Na mapita sa datar ai a oras na pekioranan aken a Misir sa manga ala a giyaw a da on den ai kaokiti ipoon ko gawii a kiyapagingedi ron.
Kagiya ka maoto na pakipangowiten ka nggagaan so manga pangangayamen ka ko kesirongan kiran a rakes o langon taman a rek ka sii ko kalopaan ka penga oolog so giyaw ko oman i taw ago pangangayamen a da makabaling ka ndodoo pen ko liyo o walay na taros a ipematay iran. 
So ped ko manga sanasanaan o Piraon a inikalek iran so katero o Allah na pinggagaanan iran a kapamakasirong o manga oripen ago manga pangangayamen iran.
Ogaid na siran oto a da iran tagoa sa ginawa so katero o Allah na inindarainon iran baden ko pangomaan so da mamakalindong a manga oripen ago manga pangangayamen iran.
Na pitero o Allah ki Mosa a Antapen ka a lima ngka sa langit kaan makaoran so giyaw ko dalem a Misir sii ko manga taw so manga pangangayamen ago so langon taman a dii mamangeto ko manga pangomaan on.
Na kagiya mibayaw i Mosa so teken iyan sa langit na piyakandadalendeg o Allah ago piyakaoran iyan sa giyaw na miyamangitras so kilakilat ko lopa. Piyakioranan o Allah so inged a Misir
Sa manga ala a giyaw na mikilakilat ko mabalabala on. Giyoto i lebi a piyakalekelek a barat a miyanggolaola sa Misir ipoon ko kiyabaloy niyan a nasiyon.
Sii sa dalem a Misir na so langon taman on a da mamakasirong na miyanga sosogat a giyaw a ndatar so manga taw ago manga pangangayamen. Miyanga ooteng iyan so langon taman a dii mamangeto ko manga pangomaan ago miyanga sasapak iyan pen so langon a manga kayo.
Aya bo a darpa a da kaorani sa giyaw na so bo so kalopaan a Gosen a katatagoan ko manga Israil.
Na piyakisogoan o Piraon si Mosa ago si Aron na pitero iyan kiran a Sangkai a masa na miyadosa ko. So Allah i maontol na saken ago so manga pagtaw aken i mariribat.
Pangangarapan ka ko Allah ka kiyatangkaan den angkai a kilakilat ago giyaw! Pekalalakaon ko sekano di kano sii den pekakaden.
Tig i Mosa a Anda den i kapakaliyo aken ko siti na tepenay ako ko kapengangarapan aken ko Allah na nggenek so dalendeg ago so kapegoran iyan sa giyaw kaan ka katokawi a so doniya na rek o Allah.
Ogaid na katawan aken a seka ago so manga sanasanaan ka na di kano pen maaleken ko Allah a so Tohan.
(Miyanga bibinasa so manga pamomolan a gapas ago bantad ka sa masa oto na miyamakatoa den so bantad ago pepamagobarobar den so manga gapas.
Ogaid na da mabinasa so trigo ka pekeori a kapekatoa niyan.)
Na inawaan i Mosa so Piraon na lominiyo ko siti. Tomiyapenay sekaniyan ko kapepengangarapan iyan ko Allah na sarta a gominek ndadalendeg ago so kapegoran iyan sa giyaw ko inged.
Ogaid na kagiya mailay o Piraon a gominek so oran so giyaw ago so dalendeg na mindosa sekaniyan peroman ka piyakategas iyan ago so manga sanasanaan iyan so manga olo iran.
Na giyoto den so miyatero o Allah a nggolalan ki Mosa ka miyakategas so olo o Piraon na da niyan den pakalalakawa so manga Israil.
Oriyan iyan na pitero o Allah ki Mosa a Song ka ko Piraon ka piyakategas aken so olo iran ago so manga sanasanaan iyan kaan aken minggolalan sii kiran angkai a manga pakamemesa a nanao aken
Ago an ka mapanotol ko manga wata ago manga apo o ka o andamanaya i kiyapakaregeni ko ko manga Imisiren ago so kininggolalanen ko kiran ko manga nanao aken na ketokawan iyo langon a saken so Allah.
Mandiyadi na somiyong si Mosa ago si Aron ko Piraon na pitero iran on a Giyai i pitero o Allah a Tohan o manga Hibriyo Ay katey a kapesengkaa ngka ko kipangalimbabaanen ka sa ginawa ngka ko hadapan aken? Pakalalakawa ngka so manga pagtaw aken kaan ako iran masimba.
Ka o di ka iyog sa ba ngka siran mapakalalakaw na pagowitan aken sa manga tarapan so inged ka mapita.
Kisapeng siran ko lopa taman sa di den mailay. Pelenganen iran mamangangan so langon taman a da mabinasa o giyaw a rakes on pen so oman i kayo a pegto ko manga pangomaan iyo.
Pemangipeno siran ko manga walay ngka taman ko langon a walay o manga sanasanaan ka ago so langon a Imisiren lebi ini a madakel a manga tarapan a di so miyailay o manga lokes iyo aya pen o ba so manga apo iyo kembo siran den maaden sa doniya na taman den imanto. Na tomiyalikod si Mosa na giyanatan iyan so Piraon.
Na so manga sanasanaan o Piraon na pitero iran on a Ay katey a kalilitagi rektano angkai a mama? Pakalalakawa ngka so manga taw kaan iran masimba so Allah a Tohan iran. Ba ngka da mainengka a kiyabinasaan den a inged a Misir?
Kagiya ka maoto na piyakakasoy si Mosa ago si Aron ko Piraon na pitero iyan kiran a Lalakaw kano simbaa niyo den so Allah a Tohan iyo. Ogaid na antawaa bes i melalakaw?
Tig i Mosa a Palaya kami melalakaw a rakes o manga kangodaan taman ko manga lokes. Pemakaonoten ami so manga wata ami a mama ago babay ago so manga bilibili kambing ago sapi ami ka peselaselaan ami so Allah.
Na tig o Piraon a Ipesepa aken ko Allah a di aken den peparon a kapakaonot rekano o manga babay ago manga wata! Marayag a marata kano i pamikiran.
Di anan kepakay! So bo so manga mama rekano i pekalalakaw na simbaa niyo so Allah ka giyanan i kabaya iyo. Na biyogaw si Mosa ago si Aron ko hadapan o Piraon.
Mandiyadi na pitero o Allah ki Mosa a Antapen ka a lima ngka sa Misir kaan mibombor so makapal a tarapan ko lopa a penganganen iran so langon taman a pepemangeto on a so langon a da mabinasa o giyaw.
Na iniantap i Mosa so teken iyan sa Misir na piyakasamber o Allah so ndo a pepekapoon sa sebangan na somiyamber ko inged sangkoto a kadaondaw ago miyababasa gawii. So den so kiyapita iyan na miyawit roo o ndo so manga tarapan.
Lomiyangkap siran ko dalem a Misir na miyamanana ko mbalabala ko inged a tanto siran a makapal. Da den a ba ini datar sa kadakel a tarapan a ba kiyaokiti sii sa Misir aya pen o ba kaperomani.
Kiyasapengan iran langon so lopa taman sa miyakaitem na piyangangan iran so langon a da mabinasa o giyaw a so langon taman a pepemangeto on a rakes o langon o manga onga a kayo. Da den a ba miyalamba a raon o apiya antonaa kayo o di na pamomolan sii ko dalem a inged a Misir.
Na piyakisogoan nggagaan o Piraon si Mosa ago si Aron na pitero iyan kiran a Miyadosa ko ko Allah a Tohan iyo ago sii rekano.
Kapedipedi kano bo na rilaan iyo raken angkai a dosa ko sa makaisa bo na go niyo pangangarapana ko Allah a Tohan iyo a kowaan iyan raken angkai a pemakapatay a kasiksaan.
Na giyanatan i Mosa so Piraon na miyangangarapan ko Allah.
Na siyambian o Allah so ndo sa tanto a mabager a ndo a pepekapoon sa sedepan. Na inigorong iyan so manga tarapan ago inibayog iyan ko Mariga a Ragat. Da den a ba satiman bo a tarapan a ba minibegak ko apiya anda sa Misir.
Ogaid na piyakategas o Allah so olo o Piraon na da niyan den pakalalakawa so manga Israil.
Oriyan iyan na pitero o Allah ki Mosa a Antapen ka a lima ngka sa langit kaan makalangkap so maliboteng sa inged a Misir a so kaliboteng a datar o ba pekegedam.
Na iniantap i Mosa a lima niyan sa langit na liyangkapan a makapal a maliboteng so dalem a Misir ko soled o miyakatelo gawii.
Da makapamagilaya so manga Imisiren na da a ba isa kiran bo a ba pekaliyo ko walay niyan ko miyakatelo gawii. Ogaid na so manga Israil na kaliliwanagan so langon a manga babalingan iran.
Na giyoto a piyakisogoan o Piraon si Mosa na pitero iyan on a Lalakaw kano ago simbaa niyo so Allah apiya so manga babay rekano ago manga wata iyo na pemakaonot rekano pen. Ogaid na begaken iyo baden so manga bilibili kambing ago sapi iyo.
Tig i Mosa a Disomala a pakitelonen ka rekami so manga pangangayamen a ipekorban ago totongen ami a isepaat ko Allah a Tohan ami.
Kagiya ka maoto na pekaonoten ami mambo so manga pangangayamen ami da den a ba isa kiran bo a ba on mbegaken. Disomala a pemilian ami siran sa pagosaren ami ko kasimbaa ko Allah a Tohan ami na taman sa di ami roo pen kapekaoma na di ami katawan i kisapaat ami ron.
Ogaid na piyakategas o Allah so olo o Piraon na da sekaniyan iyog sa ba niyan siran mapakalalakaw.
Na taros a pitero o Piraon ki Mosa a Awai ako ngka! Pananggilai ngka o ba ta makapagilaya peroman! Sii ko gawii a kailaya ngka ko paras aken na petay ka den!
Mataan den a tig i Mosa. Di ako reka den pengadap peroman.
Miyatero den gowani o Allah ki Mosa a Satiman pen a kasiksaan a itena aken ko Piraon ago giya Misir. Maipos oto na pekaawaan kano niyan on den. Na amay ka pekaawaan kano niyan na matamataan den a tanto kano niyan a mbogaon.
Na teroa ngka ko manga Israil a palaya siran pamangni sa manga ipamemetad a pirak ago bolawan ko manga siringan iran.

Na giyoto a pitero pen i Mosa ko Piraon a Giyai i pitero o Allah Sii ko kakelooki sa gawii na pegenebeneben ko a Misir.
Na petay so oman i kaka a wata a mama sa Misir ipoon ko kaka a wata o Radiya Piraon na taman den ko kaka a wata o oripen a babay a pabobowayo ago so pen so oman i paganay a inimbawata o pangangayamen.
Tanto a pekatanog so kagoraok na taman sa pemangigorong ko mbalabala ko inged a Misir na pikembokembo na da oto manggolaola aya pen o ba kaperomani.
Ogaid na sii ko manga Israil a ndatar so taw ago so pangangayamen na apiya so kanggebo ron o aso na di. Giyanan i kaketokawi niyo sa dii pakambidaan o Allah a Misir ago giya Israil.
Na so langon angkai a manga sanasanaan ka na pemanong raken ka sodiyodan ako iran a tig iran a Awa kano den seka ago so langon o manga pagtaw ngka! Oriyan oto na magawa ako den. Na giyoto a si Mosa a tanto a pekerarangitan na giyanatan iyan so Piraon.
Miyatero den mambo o Allah ki Mosa a Ipeteros o Piraon so di niyan reka kapekinega kaan mapakadakel so manga pakamemesa a galebek aken sii sa Misir.
Na mininggolalan den langon i Mosa ago si Aron angkai a manga pakamemesa ko hadapan o Piraon ogaid na piyakategas baden o Allah so olo o Piraon na da niyan den pakaliyowa so manga Israil ko inged iyan.
Pitero o Allah ki Mosa ago si Aron sii sa Misir a
Giyangkai a olanolan na bilangen iyo a aya niyo paganay a olanolan ko ragon.
Pakalangkapa niyo ko langon o isa ka maginged a Israil a sii ko ikasapolo gawii sangkai a olanolan na ikowa o oman i mama sa kangodaan a bilibili so pamiliya niyan a nggagaisa ko oman i isa ka mbangonan sa walay.
O di malengan koman o isa ka mbangonan sa walay so satiman a bilibili na saden sa marani kiran a siringan na kebaadan iran on a aya kapembaabaada on na makaaayon ko kadakel o taw ago so kekan o oman i isa kiran.
So piliin iyo a pangangayamen na mama a miyakasaragon a idad iyan a da den a daway niyan na aya kapemilian iyo na so manga bilibili o di na manga kambing.
Tagikora niyo oto taman ko ikasapolo ago pat gawii ko olanolan na amay ka perimon sangkoto a gawii na so langon o isa ka maginged a Israil na penombaliin iran angkoto a manga pangangayamen.
Oriyan iyan na kowa siran ko rogo na panagoi ran on so mbala a kilid ago so poro o pintoan o manga walay a kenan iran ko manga bilibili.
Sii den sangkoto a kagagawii na ken iran so sapo a iniyaw ko apoy a rakes o mapait a manga lite ago paan a da a tapay ron.
Di niyo kena so sapo a ba da maloto o di na pisewawan ka pagiyawa niyo ko apoy a merakerakes on so olo so manga ai ago so soled a tiyan iyan.
Di kano pelamba ko sapo taman ko kapipita. O aden a kesama on ko kepita na totonga niyo ai.
Giyai i okit a kakena niyo ron Nggagaani niyo koman a ndiditar kano sa ipelalakaw a titinilas kano pen ago kakapetan iyo so manga teken iyo. Giyai na Paska a ipeselasela ko Allah.
Sii den sangkoto a kagagawii na pegenebeneben ko a Misir ka pemonoon aken so oman i kaka a wata a mama a ndatar so manosiya ago so pangangayamen. Ndanegen ko so langon a manga katohanan sa Misir saken so Allah.
So rogo sii ko manga pintoan na aya tanda ko manga walay a katatagoan rekano na amay ka mailay aken so rogo na pelepasen ko sekano. Di kano den ketanaan a morala a ikebinasa niyo amay ka siksaan ko so inged a Misir.
Giyangkai a gawii na selaselaa niyo taman ko kapepemagapidapidi rekano a aya niyo kapepistai ko Allah ka giyanan i pekitadem iyo ko pinggolaola ko rekano na taman sa pakataman ai a sogoan.
Sii ko soled o pito gawii na aya bo a kekan iyo ron a paan na so da a tapay ron. Sii ko paganay a gawii na kowai niyo sa tapay so manga walay niyo ka apiya antawaa rekano i makakan sa aden a tapay ron ipoon ko paganay a gawii taman ko ikapito gawii na kebelag ko isa ka maginged a Israil.
Sii ko paganay a gawii na talabok kano sa soti a kalilimod na peromani niyo ai ko ikapito gawii. Di kano penggolaola sa apiya antonaa galebek sangkoto a manga gawii liyo ron so kapetiyagara niyo ko ken o oman i isa rekano.
Selaseaa niyo angkai a Pista ko Kakan sa Paan a da a Tapay ron ka kagiya sii sangkai a gawii na kalangolangon iyo a mbatabataa na piyamakaliyo aken sa Misir. Selaselaa niyo angkai a gawii taman ko kapepemagapidapidi rekano ka taman sa pakataman ai a sogoan.
Sii ko paganay a olanolan na kan kano sa paan a da a tapay ron ipoon ko perimon ko ikasapolo ago pat gawii taman ko kaperimon iyan ko ikadowa polo ago isa gawii.
Sii ko soled o pito gawii na da den a ketoon a tapay ko manga walay niyo ka apiya antawaa i koman sa aden a tapay ron na kebelag ko isa ka maginged a Israil apiya o rait sekaniyan o di na tenger a taw a Israil.
Di kano ken sa apiya antonaa a aden a tapay ron. Sii ko langon o manga walay niyo na aya bo a kekan iyo ron a paan na so da a tapay ron.
Mandiyadi na piyakilimod i Mosa so langon a pelokelokesen ko manga Israil na pitero iyan kiran a Ikano roo den na pamamili kano sa kangodaan a manga bilibili a mitiyagar ko manga pamiliya niyo na sombalia niyo ai a inggabi niyo ko Paska.
Na kowa so oman i isa rekano sa sapak a kayo a hisop na go niyan sombon ko rogo a tatangelen ko ladiya na sisingen iyan ai ko poro ago sii ko mbala a kilid o pintoan iyan. Da den a isa rekano bo a ba meliyo ko walay niyan taman sa mapita.
Aya sabap iyan na pegenebeneb so Allah ko inged sa kapemonoa niyan ko manga Imisiren na amay ka mailay niyan so rogo sii ko poro ago so mbala a kilid o pintoan na pelepasen iyan oto ka di niyan on den pekasoleden so Malakalmaot ko manga walay niyo sa ba kano niyan mabono.
Ketoman iyo taman ko manga moriyataw niyo angkai a manga insarat rekano ka taman sa pakataman ai a sogoan.
Amay ka makasoled kano den ko inged a initopa o Allah a imbegay niyan rekano na mipenggolalan iyo angkai a sowaan.
Na amay ka iise rekano o manga wata iyo a Antonaa i maana rekano angkai a sowaan?
Na peteroon iyo kiran a Giyai so kapekorban ami ko Paska a pantag bo ko Allah ka lipas iyan so manga walay o manga Israil sii sa Misir isako pamonoon iyan so manga Imisiren na inilidas iyan on so manga pamiliya mi.  So kiyanega sii o manga Israil na somiyodiyod siran ago miyamanimba.
Na gomiyanat siran den na so den so inisogo o Allah ki Mosa ago si Aron na aya iran pinggolaola.
Sii ko look a gawii na piyamono o Allah so langon a kaka a wata a mama sii sa Misir ipoon ko kaka a wata o Radiya Piraon na taman ko kaka a wata o taw a totongkopen ko kalaboso ago so pen so kaka a wata o langon a pangangayamen.
Na miyamakanaw so Piraon ago so langon a sanasanaan iyan taman ko langon a manga Imisiren sangkoto a kagagawii na tanto a matanog a kiyagoraok sii sa Misir ka da den a isa bo ko manga walay iran a ba da a miyatay ron.
Sii den sangkoto a gagawii na piyakisogoan o Piraon si Mosa ago si Aron na pitero iyan kiran a Ganat kano den! Belaga niyo so manga pagtaw aken sekano ago so manga Israil! Lalakaw kano ago simbaa niyo so Allah ka aya niyo piyangni.
Telonen iyo so manga bilibili kambing ago sapi iyo ka aya niyo miyatero na ganat kano den. Na pangangarapanen ako niyo mambo.
Na tigel o manga Imisiren so manga taw ka pakapenggagaanen iran siran mawa ko inged a tig iran a O di kano mawa na palaya kami pematay.
Kagiya ka maoto na piyanago o manga Israil so miyabonaw iran a arina a da den kasaogi sa tapay sii ko manga towanga iran na piyamotos iran ai ko manga nditaren iran na go piyamosai ran.
Miyanggolaola o manga Israil so miyatero kiran den i Mosa ka miyamangni siran daan ko manga Imisiren sa manga ipamemetad a pirak ago bolawan ago manga nditaren.
Na kagiya biyaloy o Allah so manga Imisiren a ipengalimo iran so manga Israil na inipamegay iran kiran so apiya antonaa a piyangni iran. Sangkai a okit na miyakowa iran so manga tamok o manga Imisiren.
Na gomiyanat so manga Israil sa Ramisis na miyakaoma siran sa Sokot. Manga nem gatos nggibo siran a manga mama a pelalag a da on mibilang so manga babay ago manga wata.
Madakel a miyamangonot kiran a di iran royod a manga taw ago so makapal a pangangayamen a bilibili kambing ago manga sapi.
Miyamangembaal siran sa da a tapay ron a paan ko miyabonaw a arina a kiyaawidan iran ko kiyapakaawa iran sa Misir. Da ini kasaogi sa tapay ka kagiya baden minitekaw a kiyabogawa kiran sa Misir na da siran lakay tiyagar sa mapeloto iran.
Aya kiyapakabaling o manga Israil sa Misir na miyakapat gatos ago telo polo ragon.
Sii den sangkoto a gawii a kiyapopos o pat gatos ago telo polo ragon na gomiyanat sa Misir so langon a mbatabataa a manga pagtaw o Allah.
Na sabap sa totodayan siran o Allah sangkoto a kagagawii ko kiyapakaliyowa niyan kiran sa Misir na petoday mambo so langon o manga Israil sangkai a kagagawii a ipeselasela iran ko Allah taman ko kapepemagapidapidi kiran.
Pitero o Allah ki Mosa ago si Aron a Giyai i manga kokoman mipantag ko Paska Da a rait ko inged a ba pekakan ko inggabi ko Paska.
Apiya antawaa ko manga oripen i miyapamasa niyo na pekakan on asar a miyatori iyo daan
Ogaid na so mananangga o di na so pesokayan iyo a gomagalebek na di on pekakan.
Disomala a ken ai langon sii ko walay a pitiyagaran on da a ba niyo kiliyo ko sapo o pangangayamen ko walay. Da den mambo a ba niyo potola ko tolan iyan.
So langon o isa ka maginged a Israil na mapeselasela iran so Paska
Ogaid na so da matori a mama na di on den pekakan. O aden a rait ko inged a mababaling rekano a kebaya selasela ko Paska o Allah na disomala a matori daan so langon a manga mama ko pamiliya niyan. Oriyan oto na kepakay a mamangeped ko kaselaselaa on a datar bo o ba timpo a mbawataan o Israil.
Isa bo a kitab a mipenggolalan ko timpo a mbawataan o Israil ago so rait ko inged a mababaling rekano.
Na tiyoman o langon o manga Israil so inisogo o Allah ki Mosa ago si Aron.
Sii den sangkoto a gawii na piyakaliyo o Allah sa Misir so langon a mbinabataa a manga Israil.
Pitero o Allah ki Mosa a
Senggain iyo a rek aken so oman i kaka a wata a mama. So oman i paganay a ipembawata sii ko manga Israil a ndatar so manosiya ago so pangangayamen na kibilang a rek aken.
Na pitero i Mosa ko manga taw a Pepenanademi niyo angkai a gawii a kiyapakaawa iyo sa Misir a ron kano miyapangongoripen ka piyakaliyo kano ron o Allah a nggolalan ko kala iyan i kapaar. Di kano ron ken sa apiya antonaa a sasaogan sa tapay.
Imanto a gawii a olanolan a Abib na aya niyo kagaganat sa Misir.
Inisepa o Allah ko manga apo iyo a imbegay niyan rekano so pagiingedan o manga Kanaaniyo manga Hitiyo manga Amoriyo manga Hibiyo ago manga Hibosiyo. Na amay ka pakasoleden kano o Allah sangkoto a pekepakayan ago oodaren a inged na nggolalanen iyo angkai a kaselaselaa ko paganay a olanolan ko oman ragon
Sii ko soled o pito gawii na kan kano sa paan a da a tapay ron na go sii ko ikapito gawii na selaselaa niyo ron so Allah.
Sii sangkoto a pito gawii na aya bo a kekan iyo a paan na so da a tapay ron o ba kano katooni sa apiya antonaa a aden a tapay ron aya pen o ba aden a matoon a tapay ko bapiya anda ko pagiingedan iyo.
Sii ko paganay a gawii ko kaselasela na teroa niyo ko manga wata iyo a mama a Di aken ai dii nggolaolaan sabap ko pinggolaola raken o Allah ko kiyapakaawa aken sa Misir.
Giyangkai a kaselasela na ipenanadem iyo a datar o tanda a miiiket ko manga lima niyo o di na mibababad ko beneng iyo pekitadem iyo pen ai ko kapetontola niyo lalayon ko Kitab o Allah ka piyakaliyo kano o Allah sa Misir a nggolalan ko kala iyan i kabarakat.
Kagiya ka maoto na petomana niyo angkai a sogoan ko matetendo on a masa oman ragon.
Amay ka mawit kano o Allah ko inged o manga Ikanaanen ago mibegay niyan rekano pen ai a aya kaketoman o inisepa iyan rekano ago so manga apo iyo
Na palada niyo ko Allah so oman i paganay a ipembawata roo a mama. Oman i paganay a ipembawata a mama o pangangayamen na rek o Allah.
Ogaid na oman i paganay a ipembawata o kimar na sanggara niyo a nati a bilibili a aya niyo pekorbanen. Ogaid na o di niyo oto senggara na lepoa niyo so lig iyan. Sanggara niyo so oman i paganay a ipembawata iyo a mama.
Sii ko pemakatalingoma a manga gawii amay ka iise reka o wata a ka a mama a tig iyan a Antonaa i maana ini? na teroa ngka on a Miyakanggolalan ko mala a kabarakat o Allah na miyapakaliyo kami niyan sa Misir a ron kami miyapangongoripen.
Na isako pakategasen o Piraon a olo niyan ko di niyan rekami kapekalalakawa na piyamono o Allah so oman i kaka a wata a mama sii sa Misir a ndatar so manosiya ago so pangangayamen. Giyanan i sabap a di ami dii korbanen ko Allah so oman i paganay a dii imbawata a mama o pangangayamen na go pesenggaren ami pen so oman i kaka a wata ami a mama.
Na giyangkai a kaselasela na datar o ba tanda sii ko lima mi ago sii ko beneng ami a ipenanadem ami ko kiyapakaliyowa rektano o Allah sa Misir a nggolalan ko mala a kabarakat iyan. 
Kagiya mapakaawa o Piraon so manga taw na da siran agaka o Tohan sii ko lalan a ipegokit ko pagiingedan o manga Pilistiyo apiya pen giyoto i mapantek. Ka tig o Tohan a O mailay iran a aden a makipetidawa kiran na o ba iran baden alina a pamikiran iran na ba siran baden komasoy sa Misir.
Sabap roo na piyakaalilit siran o Tohan ka sii niyan siran piyakaokit ko lalan sii ko disirto a ipegantap ko Mariga a Ragat. Kagiya gomanat so manga Israil sa Misir na maaator siran piyapiya ko kapelalakaw iran.
Na initelon i Mosa so bangkay o Yosop ka miyapakasepa o Yosop so manga Israil isako kateroa niyan on a Sepaan iyo raken a amay ka pagowiten kano o Tohan sangkoto a inged na itelon iyo so bangkay aken.
Na giyanatan o manga Israil a Sokot na mikampo siran sa Itam ko kilid o disirto.
Igira a kadaondaw na maoonaan iran so Allah a sisii ko mapopolaos a gabon a ipetoro iyan kiran so lalan a pagokitan iran na igira a gagawii na maoonaan iran sekaniyan sii ko mapopolaos a apoy a tomatayaw kiran kaan siran pepekalalakaw sa apiya anda ko gagawii daondaw.
Apiya anda ko mapopolaos a gabon igira a kadaondaw ago so mapopolaos a apoy igira a gagawii na da den mada ko maoonaan o manga taw.
Na pitero o Allah ki Mosa a
Teroa ngka ko manga Israil a peto siran na go siran kempo ko marani sa Pi Hahirot sii ko pageletan a Migdol ago so ragat. Roo siran kempo ko marani ko ragat sii ko pantag a Baal Sipon.
Na kigedi ko pamikiran o Piraon a Sii den peketaataap so manga Israil ko inged ka miaalang kiran on so disirto.
Na pekategasen ko so olo o Piraon na selobaan kano niyan. Ogaid na kebantogan ako a nggolalan ko penggolaolaan ko ko Piraon ago so langon o manga sondaro niyan na ketokawan o manga Imisiren a saken so Allah. Na pinggolaola den o manga Israil so miyatero kiran.
Kagiya matero ko solotan sa Misir a miyakapalagoy so manga taw na miyaalin so pamikiran o Piraon ago so manga sanasanaan iyan mipantag kiran na pitero iran a Antonaa angkai a miyanggolaola tano? Ba tano baden kiyabokai so manga Israil ko kapengongoripena tano kiran!
Mandiyadi na piyakitiyagar o Piraon so karo niyan na piyakaonot iyan langon so sondaro niyan.
Piyakaonot iyan pen so langon a manga karo sa Misir a maaped on so nem gatos a lebi a manga pipiya on a so oman i isa on na pageedaan o maporo a sondaro.
Na kagiya piyakategas o Allah so olo o Piraon a solotan sa Misir na siyaloba iyan so manga Israil a gomaganat siran a makasasarig.
So langon o Imisiren a manga sondaro o Piraon a rakes o langon a koda ago manga karo niyan taman ko kipageeda on na siyaloba iran so manga Israil na riyaot iran siran sii ko kapekempo iran ko kilid a ragat a marani sa Pi Hahirot a mipapantag sa Baal Sipon.
Sii ko kapepekarani kiran o Piraon na miyalangkaw o manga Israil so manga Imisiren a pepekaantap kiran. Tanto siran a miyangaalek na gomiyoraok siran den ko Allah.
Pitero iran ki Mosa a Ino kami ngka pen sii pagowita sangkai a disirto a ron kami pematay? Ba da den a kelebengan roo sa Misir? Antonaa angkai a inikidia ngka rekami sangkai a kiniliyon ka rekami sa Misir?
Ba ami reka da matero roo sa Misir a taregi kami ngka ago pakipangongoripenen kami ngka den ko manga Imisiren? Tomo so kapengongoripena rekami o manga Imisiren a di so kapematay ami sii sangkai a disirto!
Simbag siran i Mosa a tig iyan a Di kano pekelek! Mbayorantang kano baden ka kemasaan iyo o antonaa i penggolaolaan o Allah sa kasebeta niyan rekano imanto. So manga Imisiren a kamamasaan iyo imanto na di niyo den keilay peroman.
So den so Allah i pengato rekano ba kano den rerenek.
Mandiyadi na pitero o Allah ki Mosa a Ino ka raken penggoraok? Teroa ngka ko manga Israil a taros siran den.
Na seka peman na bayaon ka so teken ka na go ngka antapen ko ragat. Kesisi so ig kaan makaokit so manga Israil ko ragat ko mamara a lopa.
Na sabap sa pekategasen ko so poso o manga Imisiren na petelokonan iran roo so manga Israil. Na kebantogan ako a nggolalan ko penggolaolaan ko ko Piraon ago so langon o sondaro niyan taman den ko manga karo niyan ago so kipageeda on.
Na ketokawan o manga Imisiren a saken so Allah amay ka kabantogan ako a nggolalan ko Piraon ago so manga karo niyan ago so kipageeda on.
Samaoto na so Malaikat o Tohan a sisii ko maoonaan o isa ka maginged a Israil na tomipas ko oriyan iran. Na sakamaoto mambo a miyogalin so mapopolaos a gabon a poon ko onaan iran ka sii tominindeg ko oriyan iran
Sii ko pageletan o manga Imisiren ago so manga Israil. Sii sangkoto a kagagawii na maliboteng so gabon ko sabala na maliwanag ko sabala on. Kagiya ka maoto na da den makandasega so manga Imisiren ago so manga Israil ko miyababasa gawii.
Na biter i Mosa a lima niyan sa tampar sa ragat na sii ko miyababasa gawii na pepakapagendoden o Allah so ragat a nggolalan ko mabager a ndo a pepekapoon sa sebangan na biyaloy niyan a mamara a lopa. Miyasisi so ig
Na taros a rominipag so manga Israil ko ragat sii ko mamara a lopa a mikekeleb on so ig ko kawanan diwang iran.
Pitelokonan siran o manga Imisiren ko ragat a so den so langon a manga koda o Piraon taman den ko manga karo niyan ago so kipageeda on.
Kagiya sobo na so Allah a sii ko mapopolaos a apoy ago gabon na tiyolongan iyan angkoto a madakel a sondaro a manga Imisiren na giyorigaw niyan siran.
Piyakagenek iyan tominger so manga tirikan o manga karo iran kaan maregen a kapepekaiseg iran. Na pitero o manga Imisiren a Palagoyan tano so manga Israil ka ipepengato siran den o Allah sii rektano!
Giyoto a pitero o Allah ki Mosa a Bayaon ka a lima ngka sa tampar sa ragat kaan makakasoy so ig sii ko manga Imisiren a rakes o manga karo iran ago so kipageeda on.
Na inibayaw i Mosa a lima niyan sa tampar sa ragat na kagiya somebang so alongan na miniasal so ragat. Piyanga dadasengan o ig so manga Imisiren ko kapepelagowi ran on na piyanalimpato siran o Allah sii ko ragat.
Miniasal so ig ago miyamangikolob ko manga karo ago so kipageeda on taman den ko langon a manga sondaro a Imisiren a mitelokon ko manga Israil sii ko ragat da den a ba isa kiran bo a ba miyalamba.
Ogaid na so manga Israil na miyakaokit siran ko ragat a lomiyalakaw ko mamara a lopa a mikekeleb so ig ko mbala a kilid iran.
Sangkoto a gawii na siyabet o Allah so manga Israil a poon ko lima o manga Imisiren na miyailay o manga Israil so manga bangkay o manga Imisiren a miyamangidese ko kilid o ragat.
Na kagiya kabantayan o manga Israil so mala a kabarakat o Allah a minitaban iyan ko manga Imisiren na inikalek iran so Allah na siyarigan iran sekaniyan pen taman ki Mosa a oripen iyan.
Oriyan iyan na inidikir i Mosa ago so manga Israil angkai a indikir ko Allah Ndikiran aken so Allah ka sekaniyan i lebi a maporo. So manga koda ago so kikokoda on na inipangitog iyan ko ragat.
Ipegidaida aken so Allah a bager aken sekaniyan i miyakasabet raken. Podin aken sekaniyan a Tohan ko a Tohan mambo o ama aken na mbentogen aken sekaniyan.
So Allah na mapasang i kapakitidawa So Allah i ngaran iyan.
So manga karo o Piraon ago so manga sondaro niyan na inipangitog iyan ko ragat. So lebi a mapasang ko manga poporo a sondaro niyan na miyangaaled ko Mariga a Ragat.
Piyanga tatambonan siran ko madalem a ig minitindep siran ko kadaleman on a datar o ator.
Ya Allah so kawanan a lima ngka na piyakamemesa so bager iyan. So kawanan a lima ngka ya Allah na riyopet iyan so manga ridoay.
Sabap ko kala a ka i bantogan na liyangkoloban ka so siran oto a somiyorang reka. Piyakamborngat ka so pesokeyaw a rarangit ka na tiyotong iyan siran a datar o gango a ragami.
Singawan ka so ragat na miyaporon so ig. So mareges a ig na miyakatindeg a datar o keleb tomigas so madalem a ig ko look o ragat.
Pitero o ridoay a Petelokonan ago peraoten ko siran . Pembagibagiin ko so mapeteban aken. Penggolaolaan aken kiran so langon o kabaya aken. Mbindasen ko so pedang aken na go mbinasaan aken siran.
Ogaid na giya bo a kiyaiyop ka na minikolob kiran so ragat. Miyamangigaled siran a datar o timbega sii ko piyakalekelek a ig.
Ya Allah antawaa ko manga katohanan i datar ka? Antawaa i rimbang ka a kapagaadatan ago masosoti a piyakamemesa i bantogan ago dii nggolaola sa manga kabarakat?
Biter ka a kawanan a lima ngka na liyamed o lopa so manga ridoay ngka.
Sabap ko limo o ka na pepegagaken ka so manga taw a miyapanabet ka. Nggolalan ko bager ka na pagowiten ka siran ko soti a kaden ka.
Keneg ai o manga nasiyon na sarta den a penanabaden siran Tanto a pekarata a ginawa o manga taw sa Pilistiya.
Pengaalek so manga dato sa Idom tanto a penanabaden so manga olowan sa Mowab pengaadaan sa inam so langon a taw sa Kanaan
ka peraoten siran a kalek ago katalaw. Ya Allah sabap ko kala a ka i kabarakat na merenek siran baden a datar o manga ator taman sa kapakaokit o manga taw ngka taman den ko kapakasagad o manga taw a miyaaon ka.
Isoled ka siran ko inged ago pekakadenen ka pen sii ko palaw a kawali ngka giyoto den so darpa ya Allah a inembaalan ka a kaden ka a so walay ngka a seka den i miyangon on.
Pendato so Allah sa taman sa pakataman.
So manga Israil na miyokit siran ko ragat a lomiyalakaw ko mamara a lopa ogaid na isako mokit ko ragat so manga koda o Piraon ago so manga karo niyan a rakes o kipageeda on na piyakaasal kiran o Allah so ig na miyamangikolob kiran ai.
Na giyoto a si Mariyam a babay i Aron na kominowa sa garingking na tiyondog sekaniyan o langon o manga babay a kikakapet mambo sa garingking ago dii sesayaw.
Na miyamagidaida si Mariyam a tig iyan a Pagidaidaan tano so Allah ka sekaniyan i lebi a maporo. So manga koda ago so kikokoda on na inipangitog iyan ko ragat.
Oriyan oto na pinakodaan i Mosa so manga Israil na gomiyanat siran ko Mariga a Ragat na sii siran lomiyalag ko Disirto sa Sor. Miyakatelo gawii a inilalakaw iran ko disirto na da den a ba iran miyaoma a ig.
Miyakatalingoma siran ko darpa a bebetowan sa Marah ogaid na di siran pekainom ko ig on ka mapait.
Kagiya ka maoto na piyanarotaroan o manga taw si Mosa a tig iran a Antonaa i keinom tano?
Mandiyadi na gomiyoraok si Mosa ko Allah na piyakailay sekaniyan o Allah sa piyonit. Iniitog iyan ai ko ig na miyabaloy so ig a mapiya i taam. Roo siran bigan o Allah sa manga kokoman ago manga sogoan na roo niyan siran pen tipengan.
Tig iyan a O pakinega niyo piyapiya so dii teroon o Allah a Tohan iyo ago maginontolan kano ron na o tagoa niyo pen sa ginawa so manga sogoan iyan ago peratiyayaan iyo so langon a manga kokoman iyan na da den a ba ko rekano itena ko manga paniyakit a initana aken ko manga Imisiren ka saken so Allah a pepemolong rekano.
Oriyan oto na miyakatalingoma siran sa Ilim a aden a sapolo ago dowa a bowalan on ago pito polo waro a kayo a korma na roo siran den mikempo ko marani ko ig.
Gomiyanat sa Ilim so langon o isa ka maginged a Israil. Na sii ko ikasapolo ago lima gawii ko ikadowa olan a kiyapakaawa iran sa Misir na miyakaoma siran sa Disirto sa Sin sii ko pageletan a Ilim ago Sinay.
Sii sangkoto a disirto na so langon o isa ka maginged na piyanarotaroan iran si Mosa ago si Aron
A tig iran kiran a Tomo a ba kami baden piyangowai o Allah sa niyawa roo sa Misir! Pepemakaontod kami roo a pepemakakan sa sapo ago ped a pangenengken taman sa manga oosog kami. Ogaid na ba kami niyo baden inowit sangkai a disirto ka pemonoon kami niyo langon a ongos!
Na pitero o Allah ki Mosa a Pekioranan aken sekano sa roti a poon sa langit. Oman gawii na pepemakaliyo so manga taw kaan iran peketimo so tetangkai baden kiran sangkoto a gawii. Sii sangkai a okit na tepengan ko siran o ba iran paratiyayaa so manga insarat aken.
Sii ko ikanem gawii na tiyagar siran manimo sa dowa takep ko asal a peketimo iran ko oman gawii.
Mandiyadi na pitero i Mosa ago si Aron ko langon a manga Israil a Amay ka perimon na ketokawan iyo a so den so Allah i miyakaliyo rekano sa Misir
Na amay ka mapita na keilay niyo so bantogan o Allah ka miyaneg iyan so di niyo rekaniyan dii kapanarotaroi. Antawaa kami bes a patot a di niyo dii panarotaroan?
Tig pen i Mosa a Ketokawan iyo a so Allah i miyakaliyo rekano amay ka mbegan kano niyan sa sapo a makan iyo ko kaperimon iyan ago roti a ikeosog iyo sii ko kapipita ka miyaneg o Allah so di niyo ron dii kapanarotaroi. Antawaa kami bes? Kena a ba sekami i di niyo dii panarotaroan ka so den so Allah.
Na pitero i Mosa ki Aron a Teroa ngka ko langon o isa ka maginged a Israil a pangadap siran ko Allah ka miyaneg iyan so di iran dii kapanarotaro.
Na sii ko dii kimbitiyarain i Aron ko langon o manga Israil na lomiyangkaw siran ko disirto na sarta a mipeyag on so bantogan o Allah a ndodoo ko gabon.
Na pitero o Allah ki Mosa a
Miyaneg aken so dii kapanarotaro o manga Israil. Teroa ngka kiran a amay ka perimon na pekakan siran sa sapo na sii ko kapita iyan na keosog siran sa roti. Amay ka manggolaola nan na ketokawan iran a saken so Allah a Tohan iran.
Sangkoto a kaperimon iyan na makapal a manga pogowa a miyamakatalingoma ko kampo na minisapeng siran on na kagiya mapita na madakel a namog a lomiyangkap ko kampo.
Kagiya mati so namog na aden a miyamangibagak a manga roroni ago manga ninipis a nganin sii ko liyawaw o disirto a mipelagid o giyaw.
Kagiya mailay ai o manga Israil na inipamagisei ran a Antona oto? Ka di iran katawan o antonaa oto. Pitero kiran i Mosa a Giyanan so roti a inibegay rekano o Allah a kekan iyo.
Na giyai i inisogo rekano o Allah so oman i isa rekano na pangowa on sa tetangkai rekaniyan. Kikowa niyo ron sa nggagaisa ka gantang so oman i isa a taw ko pamiliya niyo.
Na pinggolaola o manga Israil so miyatero kiran so ped kiran na miyangowa on sa madakel na so peman so ped na maito.
Na kagiya pangasaden iran ko gantang na so miyangowa on sa madakel na da on kasobrai na so miyangowa on sa maito na da on kakorangi. So oman i isa kiran na miyakakowa on sa mitangkai rekaniyan.
Na pitero kiran i Mosa a O ba den a pakapitai ron o apiya antawaa rekano.
Apiya pen oto na so ped kiran na da iran pakinega si Mosa ka milalamba siran on sa piyakapitaan iran ogaid na piyamangoled ago miyaosang den. Sabap sii na kiyararangitan siran i Mosa.
Oman mapita na pepengowa so oman i isa sa tetangkai rekaniyan na igira a peranti so alongan na peketeno so pepemangibagak on ko disirto.
Sii ko ikanem gawii na miyamangowa siran on sa dowa takep a kadakel iyan maana a dowa ka gantang ko oman i isa kiran na so manga pelokelokesen o isa ka maginged na pipenon iran ai ki Mosa.
Pitero iyan kiran a Miyatero den o Allah a mapita na Gawii a Indeke a so soti a gawii a pantag bo ko Allah. Kagiya ka maoto na pangiloto kano ron imanto sa saden sa kabaya iyo a pagilotoon iyo ron na tinda kano sa saden sa kabaya iyo a itinda iyo ron. Na so langon o kesama on na tagoa niyo taman mapita.
Na piyakapitaan iran ai a aya kiran den inisogo i Mosa na da ini manga oosang aya pen o ba piyamangoledi.
Na pitero kiran i Mosa a Kana niyo anan imanto ka imanto na Gawii a Idedeke a pantag bo ko Allah. Ka da den a ba niyo ron ketoon ko lopa imanto.
Nem gawii a kapakapengowa niyo ron ogaid na sii ko ikapito gawii a so Gawii a Idedeke na da a ba on ketoon.
Apiya oto na aden pen a manga taw a lominiyo ko ikapito gawii ka pengowa on ogaid na da den a ba iran on miyatoon.
Mandiyadi na pitero o Allah ki Mosa a Ay katey pen a kapesengkaa niyo ko kaparatiyayaa niyo ko manga sogoan ago insarat aken rekano?
Tanodi niyo a saken a so Allah i migay rekano ko Gawii a Idedeke. Giyanan i sabap a igira a ikanem gawii na pembegan aken sekano sa pangenengken a di rekano dii toon ko dowa gawii. So oman i isa rekano na tareg ko kakadenan iyan ko ikapito gawii da den a ba rekano pekaliyo.
Mandiyadi na domike so manga taw ko ikapito gawii.
Bitowan o manga Israil angkai a roti sa manna. Datar ai o maroni a liso a mapoti a aya taam iyan na datar o biskowit a sasaogan sa gola teneb.
Na pitero i Mosa a Giyai i inisogo o Allah Tago kano sa isa ka gantang ko manna a pantag bo ko manga moriyataw niyo kaan iran mailay so roti a inipamegay aken rekano a makan iyo sii ko disirto isako pakaawaan aken sekano sa Misir.
Na tig i Mosa ki Aron a Kowa ka sa omoy na go ngka tagoi sa isa ka gantang a manna na betaden ka ini ko hadapan o Allah kaan matago a pantag bo ko manga moriyataw tano.
Tiyoman i Aron so inisogo o Allah ki Mosa ka inibetad iyan so manna ko danga o Kaban sa Kapasadan kaan matago a paninggalan.
Na so den so manna i pekekan o manga Israil ko soled o miyakapat polo ragon taman ko kiyapakaoma iran ko darpa a aden a taw ron peken iran den so manna taman sa minisampay siran ko temanaan o inged a Kanaan.

Gomiyanat so isa ka maginged a Israil sii ko Disirto sa Sin na igira a pesogoon siran o Allah na poon ko isa a darpa na petepas siran ko ped a darpa. Mikampo siran sa Ripidim ogaid na da a ig a ba roo keinom o manga taw.
Kagiya ka maoto na pimbongetan iran si Mosa a tig iran a Begi kami ngka sa ig a mainom ami! Tig i Mosa a Ino ako niyo dii mbongeti? Ino niyo petepengi so Allah?
Ogaid na tanto den a pekewaw so manga taw na piyanarotaroan iran si Mosa a tig iran a Ino kami ngka kowaa sa Misir na inowit kami ngka sii a pemonoon kami ngka bo a kawaw ago so manga wata ami taman ko manga pangangayamen?
Na gomiyoraok si Mosa ko Allah a tig iyan a Antonaa i mikidia ko sangkai a manga taw? Magaan ako iran den ai robaken a ator.
Na aya inisembag o Allah ki Mosa na Pakaonota ngka so ped ko manga pelokelokesen ko manga Israil na ona kano ko manga taw. Aawidi ngka so teken a inibadas ka sa lawasaig a Nail.
Pekatindeg ako ko kasasangoran iyo ko obay o lakongan roo sa Palaw a Sinay. Badasi ngka so lakongan ka pekapoon on so ig a keinom o manga taw. Na pinggolaola den ai i Mosa ko kamamasai ron o manga pelokelokesen o manga Israil.
Na bitowan iyan angkoto a darpa sa Masah ago Miribah ka kagiya miyamanarotaro roo so manga Israil ago tipengan iran so Allah a tig iran a Ba sisii rektano so Allah ago so da?
Miyakaoma so manga Amalik ka nggobaten iran so manga Israil roo sa Ripidim.
Na pitero i Mosa ki Yosowa a Pagaraw ka ko manga mama rektano na liyo kano na go kano pakitidawa ko manga Amalik. Mapita na tindeg ako ko poro o bobongan a kakapetan ko so teken a piyakambarakat o Tohan.
Pinggolaola i Yosowa so miyatero on i Mosa ka lominiyo siran ago miyamakitidawa ko manga Amalik samaoto na tomiyakedeg si Mosa si Aron ago si Hor ko poro o bobongan.
Taman ko kibabayaon i Mosa ko manga lima niyan na pepekataban so manga Israil ogaid na igira a pekibaba iyan a lima niyan na aya pepekataban na so manga Amalik.
Kagiya dokawan den a manga barokan i Mosa na kominowa si Aron ago si Hor sa ator na piyakiontodan iran ki Mosa. Na pimbalaan iran sekaniyan a ibabayaw iran so manga lima i Mosa kaan di kibaba taman ko kasedep o alongan.
Sabap roo na miyataban i Yosowa a pedang so manga sondaro a Amalik.
Oriyan iyan na pitero o Allah ki Mosa a Soraten ka ko ribro so totol makapantag sii kaan peketademi na go ngka batiyaa ki Yosowa ka kagiya ponasen ko ko liyawaw o doniya so apiya antonaa a pekitadem ko manga Amalik.
Na mimbaal si Mosa sa aparan na bitowan iyan ai sa So Allah i Pandi aken.
Na pitero iyan a Ka so manga lima na sii minibayaw ko korsi o Allah! Na makipetidawa so Allah ko manga Amalik taman ko kapepemagapidapidi kiran.
So panogangan i Mosa a mama a si Hitro a imam sa Midiyan na miyaneg iyan so makapantag ko langon taman a inikidia o Tohan ki Mosa ago so manga Israil ago so kiyapakaliyowa kiran o Allah sa Misir.
Kagiya ka maoto na somiyong si Hitro ki Mosa a pakaoonoten iyan so karoma i Mosa a si Siporah a piyakabaling iyan on gowani
Ago so dowa kataw a wata iyan a mama a si Girsom ago si Iliyasar. Iningaranan i Mosa so isa on sa Girsom ka kagiya miyatero iyan a Rait ako ko inged.
Miyatero iyan pen a So Tohan o ama aken na aya raken tomiyabang na siyabet ako niyan ko kambonoa raken o solotan sa Misir. Kagiya ka maoto na bitowan iyan so isa on sa Iliyasar.
Na si Hitro a ped iyan so manga wata ago so karoma i Mosa na miyakaoma siran ko disirto a ron kakampo si Mosa ko marani ko palaw o Tohan.
Andang den a minisogo roo i Hitro ki Mosa a tig iyan a Saken a si Hitro a panogangan ka na pekatalingoma reka a ped aken so karoma ngka ago so dowa kataw a manga wata iyan.
Kagiya ka maoto na lominiyo si Mosa ka pagalaon iyan so panogangan iyan na somiyodiyod sekaniyan on ago inarekan iyan. Kagiya makaselama siran na somiyoled siran ko barombarong.
Piyanotol i Mosa ki Hitro so langon taman a pinggolaola o Allah ko Piraon ago so manga Imisiren ko kiyapanabangi niyan ko manga Israil ago so langon a piyanga ookitan iran a maregen ko kiyalalakaw iran ago so kiyasabeta kiran on o Allah.
Miyababaya si Hitro ko kiyanega niyan ko langon taman a manga pipiya a pinggolaola o Allah ko manga Israil ko kiyapokasa niyan kiran ko kapaar o manga Imisiren.
Tig iyan a So podi na rek o Allah a miyokas rekano ko lima o Piraon ago so manga Imisiren ago miyoka ko manga taw ko kapepengongoripena kiran sa Misir!
Imanto na kiyatokawan aken a lebi a mala i gees so Allah a di so langon a katohanan ka pinggolaola niyan oto ko manga Imisiren isako pakadapanasen iran so manga Israil!
Na giyoto a kominowa si Hitro sa pangangayamen a pekorbanen ago isepaat iyan a totongen ago ped pen a manga isepaat iyan ko Tohan na miyangeped on si Aron ago so langon a pelokelokesen o Israil sa kakena iran ko kandori ko kamamasaan o Tohan.
Sii ko miyakatalondog a gawii na moontod si Mosa a pepengokomen iyan so manga taw na pepemanong siran on ipoon ko kapipita na taman den ko kiyaperimon iyan.
Kagiya mailay i Hitro so langon a dii nggolaolaan i Mosa mipantag ko manga taw na inisean iyan a tig iyan a Antonaa angkai a ikikidia ngka ko manga taw? Ino seka bo i oontod a pepengokom sangkai langon a manga taw a lomilibet reka ipoon ko kapipita taman ko kaperimon iyan?
Somimbag si Mosa a tig iyan a Pepemanong siran raken kaan iran katokawi o antonaa i kabaya o Tohan.
Igira a aden a di pegayonan o dowa kataw na pesong siran raken na pekokomen aken siran ago pepekitokawan aken kiran so manga sogoan ago manga kitab o Tohan.
Na pitero on i Hitro a Giyangkai a di ngka dii nggolaolaan na kena a ba mapiya.
Ba ka den peroogi ago giyangkai a manga taw a pepemanong reka. Tanto reka a maregen so galebek. Di ngka ini kegaga o ba seka bo.
Na pamakinega ko ngka ka aden a ipemosawir aken reka na pengnin ko a misarta reka so Tohan. Patot a seka den i akila ko manga taw a dii penon ko Tohan ko manga simoket iran.
Na patot pen a kipepengendaon ka kiran ko manga sogoan ago so manga kitab ago so kapepekitokawi ngka kiran ko okit a kapepeginetaw iran ago so paliyogat a penggolaolaan iran.
Ogaid na aya mapiya na so langon angkai a manga taw na pagarawi ngka sa mapasang a manga mama a maaleken ko Tohan ago pepenga sasarigan a ipekegowad iran so kakowa sa tendan na pakapagolowana ngka siran ko pisenggibowan pimbagatosan pilimapolowan ago pisepolowan ko manga taw.
Na siran den i lalayon ka pepekakokoma ko manga taw. Kewit iran reka so oman i maregen a rido ogaid na so langon a makep on na siran den i pepekakokom on. Pekaogop siran reka na pekalebod so galebek ka.
O nggolaolaa ngka ini sii ko kapesogoa reka o Tohan na kekena ngka so galebek na pemakabaling langon angkai a manga taw a kikasosoat.
Piyakineg i Mosa so panogangan iyan ka ininggolalan iyan so langon taman a inimosawir iyan on.
Piyagarawan iyan sa mapasang a manga mama so kalangolangon o manga Israil na piyakapagolowan iyan siran ko pisenggibowan pimbagatosan pilimapolowan ago pisepolowan ko manga taw.
Miyabaloy siran a pemangokom lalayon ko manga taw. So maregen ko manga rido na aya iran pegowiten ki Mosa ogaid na so oman i makep on na siran den i pekokom on.
Oriyan iyan na piyakaganat den i Mosa so panogangan iyan na miyaling si Hitro ko inged iyan.
Tomiyakedeg si Mosa ko palaw ka pengadap ko Tohan. Na tiyalowan sekaniyan o Allah sii sangkoto a palaw a tig iyan a Giyai i peteroon ka ko manga Israil a manga mbawataan o Yakob
Kiyamasaan iyo so inikidia ko ko manga Imisiren ago andamanaya pen i kiyaawidi aken rekano sii raken a datar o kapegawidi o agila ko wata iyan sii ko manga papak iyan.
Na o pangongonotani ako niyo sa ikelas ko ginawa niyo ago tomanen iyo so kapasadan aken na kebaloy kano a manga pagtaw aken. Rek aken so dalem o doniya ogaid na kearaw kano ko langon o manosiya
A kisenggay a rek aken a nasiyon a palaya manga imam a isa ka ndatoan. Giyanan den i peteroon ka ko manga Israil.
Na komiyasoy si Mosa na linimod iyan so manga pelokelokesen o manga taw na piyayag iyan kiran so langon a inisogo on o Allah a peteroon iyan.
Na parengarengan a kiyasembag langon o manga taw a tig iran a Kalangolangon o pitero o Allah na penggolaolaan ami! Na inisampay i Mosa ko Allah so inisembag iran on.
Pitero o Allah ki Mosa a Pekatalingoma ako reka a nggolalan ko makapal a gabon kaan maneg o manga taw so di aken reka dii kimbitiyarain ago an ka iran kasarigi ipoon imanto. Na giyoto a pitero i Mosa ko Allah so miyatero o manga taw.
Na tig o Allah ki Mosa a Song ka ko manga taw na go ngka kiran pakisotin a ginawa iran imanto ago mapita. Kepamamipian iran so manga nditaren iran
Kaan siran makatiyagar ko ikatelo gawii ka sii sangkoto a gawii na penog so Allah ko Palaw a Sinay a pekeilay den o langon o manga taw.
Pametadi ngka sa temanaan so melilibeta ko palaw a da den a ba on pekalepas ko manga taw na teroa ngka kiran a Pananggilai niyo o ba kano makatakedeg ko palaw aya pen o ba kano makadapo ko itado niyan ka apiya antawaa i someko ko palaw na kebono.
Disomala a perobakan sekaniyan a ator o di na mbonoon a pana sa da den a ba rekaniyan pekaseko. Ndatar so manosiya ago so pangangayamen a di den mapeparo o ba sekaniyan pen oyaga. Ogaid na pekadaseg siran ko palaw amay ka moni sa malayat so bogiyong.
Mandiyadi na tomiyondagay si Mosa ko palaw na piyamakisoti niyan ko manga taw a ginawa iran na piyamamipian iran so manga nditaren iran.
Pitero iyan kiran a Titiyagara niyo a ginawa niyo ko ikatelo gawii o ba niyo rembanga so manga karoma niyo.
Sii ko kapipita ko ikatelo gawii na mindadalendeg ago mikilakilat a misasarta on so kiyapakagemaw o makapal a gabon ko poro o palaw ago so kiyaoni pen o bogiyong sa tanto a matanog na piyananabad sa kalek so langon a taw ko kampo.
Piyangowit siran i Mosa ko liyo o kampo kaan iran maadap so Tohan na miyamanindeg siran ko kababaan o palaw.
Kiyakoloban sa bel so palaw ka kagiya miyanog on so Allah sii ko apoy. Peselpot on so bel a datar o mala a rapog na so den so palaw i lininog sa tanto a mabager
Na pepekatanog a kapegoni o bogiyong. Na giyoto a mitero si Mosa na simbag sekaniyan o Tohan a nggolalan ko dalendeg.
Tomiyana so Allah ko poro o Palaw a Sinay na tiyalowan iyan si Mosa ko poro o palaw. Tomiyakedeg on si Mosa
Na pitero on o Allah a Tondagay ka na go ngka pakaiktiyara so manga taw ka o ba iran malepas so temanaan o katatagoan raken sa kapembantay iran ka o nggolaolaa iran oto na madakel a pematay kiran.
Apiya so manga imam a lalayon pepekarani ko Allah na kesoti ran pen a ginawa iran ka o di na ndenegen ko siran.
Na pitero i Mosa ko Allah a Di den mapekatakedeg so manga taw sangkai a Palaw a Sinay ka seka den i miyakaiktiyar rekami ko kiyateroa ngka sa Pametadi ngka sa temanaan so melilibeta ko palaw na go ngka senggain a soti.
Na tig o Allah a Tondagay ka na go kano sii kasoy ago si Aron. Ogaid na so manga imam ago so manga taw na o ba iran lepasa so temanaan sa katekedeg iran raken ka ndenegen ko siran.
Mandiyadi na tomiyondagay si Mosa ko manga taw na pitero iyan kiran so pitero on o Allah.
Na pitero o Tohan so langon angkai a manga katero
Saken so Allah a Tohan iyo a aya rekano miyakaliyo sa Misir a ron kano miyapangongoripen.
Da den a Tohan a ba ngka simbaa a rowar raken.
Di ngka pagembaalen a ginawa ngka sa barahala a kisayan ko apiya antonaa a kaaden a matatago ko langit sii sa poro o di na sii ko doniya sii sa baba o di na sii ko ig ko didalem a lopa.
Di ngka sodiyodi so apiya antonaa a barahala aya pen o ba ngka simbaa ka saken a so Allah a Tohan ka na tanaod a Tohan a ipetena aken ko manga wata so dosa o manga ama iran taman ko ikatelo ago ikapat ka apid o siran oto a pekegowad raken
Ogaid na ipekelimo aken so pipira nggibo ko siran oto a pekebabaya raken ago petoman ko manga sogoan aken.
Di ngka pagosara so Ingaran o Allah a Tohan ka ko ribat a manga okit ka selaan den o Allah so apiya antawaa i pagosaren iyan so Ingaran iyan ko ribat.
Tatademi ngka so Gawii a Idedeke ko kisesenggain ka on a soti.
Nem bo gawii a mipenggolaola ngka ko langon a galebek ka
Ogaid na so ikapito gawii na Gawii a Idedeke a pantag bo ko Allah a Tohan ka. Sii sangkoto a gawii na da den a ba ngka penggolaolaa ko apiya antonaa galebek ka apiya seka o di na so wata a ka a mama o di na babay so oripen ka a mama o di na babay o di na so manga pangangayamen ka aya pen o ba so mananangga a mababaling ko inged ka.
Ka miyakanem gawii a kiyambaali o Allah ko langit so doniya ago so ragat taman den ko langon taman a madadalem on ogaid na domike sekaniyan ko ikapito gawii. Kagiya ka maoto na riyakmatan o Allah so Gawii a Idedeke na inisenggay niyan a soti.
Pagadati ngka so ama a ka ago so ina a ka kaan ka mamboway ko inged a imbegay reka o Allah a Tohan ka.
Di ka pemono.
Di ka pesebo.
Di ka pemanekew.
Di ngka peseksiin so di benar mipantag ko siringan ka.
Di ngka kesigin so walay o siringan ka di ngka kesigin so karoma o siringan ka o di na so oripen iyan a mama o di na babay o di na so sapi iyan so kimar iyan o di na so apiya antonaa a rek o siringan ka.
Kagiya maneg o manga taw so dalendeg ago so oni o bogiyong ago miyailay iran pen so kilakilat ago so kapegbel o palaw na piyananabad siran sa kalek na kipakatitindeg siran baden a maawat on.
Na pitero iran ki Mosa a Seka den i pakimbitiyarai rekami ka pakinegen ami seka ogaid na di ngka rekami pakapeteroa so Tohan ka ipematay ami baden.
Tig i Mosa a Di kano pekelek ka miyakatalingoma sii so Tohan sa katepengi niyan rekano ago an malalayon so kipekeleken iyo ron kaan kano di makapendosa.
Na mitelimbagak so manga taw a maawat sii ko kapepekarani i Mosa ko domadetem a gabon a ndodon so Tohan.
Na giyoto a pitero o Allah ki Mosa a Teroa ngka ini ko manga Israil So den so manga ginawa niyo i miyakaseksi ko kinimbitiyarain aken rekano a poon sa kasorgaan
Di niyo pagembaalen a ginawa niyo sa manga barahala a pirak o di na bolawan a mbalowin iyo a katohanan a ipagoman iyo raken.
 Na mbaalen ako niyo sa aparan a lopa a ron iyo dii makorban so manga bilibili kambing ago sapi iyo a ipesepaat iyo raken a petotongen ago ipesepaat iyo pantag bo ko kanggiginawai . Na so oman i darpa a isenggay aken a ron ako niyo pesimbaa na pekatalingoma ako rekano na perakmatan ko sekano.
O pagembaalen ako niyo sa aparan a manga ator na di niyo pagembaali a ba kisasapili so manga ator ka kedaan sa kasosoti o osari niyo sa kasangkapan.
Aya pen o ba niyo mbaali sa towak so aparan aken ka o ba kano madiyampa amay ka manik kano ron. 
Giyai i manga kokoman a imbegay ngka kiran
O pamasa ka sa oripen a mama a Hibriyo na nem bo ragon a kapenalagadi niyan reka ka sii ko ikapito ragon na kebokaan sekaniyan a di mapekabayad.
O sasakataw sekaniyan a miyakowa ngka na sekaniyan bo i kebokaan ogaid na o aden a karoma niyan ko kiyakowaa ngka on na kebokaan sekaniyan mambo a ped o karoma niyan.
O so kadnan iyan i miyakabegay ron sa karoma na go siran mbabawata sa manga mama ago babay na so karoma niyan ago so manga wata iyan na kibilang a rek o kadnan iyan na so bo so mama i kebokaan.
Ogaid na o teroa o oripen a Pekebabayaan ko so kadnan aken ago so karoma ko ago so manga wata aken ago di niyan pen kabaya o ba kabokai
Na kewit sekaniyan o kadnan iyan ko walay a pesimbaan. Sii niyan mapekatindeg ko obay o pinto o di na sii ko kilid o pintoan na ron iyan kepesowi so tangila niyan na kebaloy sekaniyan a oripen den sa taman sa kaooyagoyag iyan.
O pesaa o mama so wata iyan a babay a mapengongoripen na kena a ba datar o oripen a mama a pembokaan.
O mapesa so babay ko mama a mapengaroma niyan ogaid na da niyan temboon so babay na mapekiaon iyan ko ama iyan. Di mapeparo ko kadnan iyan o ba niyan pesaa so babay ko manga mananangga ka kagiya da niyan katomani sa pasad.
Na o pemasaa o mama so babay a imbegay niyan ko wata iyan a mama na kisayan iyan sa datar o ba niyan wata a babay.
O pangaroma so mama sa ikadowa a babay na di niyan kelebatan so pangenengken ago so nditaren a ipembegay niyan ko miyaona a babay a rakes on so kakakaromai niyan on.
O di tomana o mama angkai a telo a atastanggongan iyan on na kebokaan so babay a di den mapekabayad sa pirak.
Apiya antawaa i makasogat sa taw a inipatay niyan na disomala a mbonoon.
Inonta bo o da niyan ai tibabaa ka baden kahanda o Tohan a kiyanggolaola ini na makapegapas sekaniyan ko darpa a isenggay aken rekano na kelinding roo.
Ogaid na amay ka kararangitan o taw so ped iyan na go niyan tibabaa mono na kebono sekaniyan den apiya pen miyakapagapas ko aparan aken.
Disomala a mbonoon so apiya antawaa i meraneg sa ama iyan o di na so ina iyan.
Disomala a mbonoon so apiya antawaa i manegel miyag sa ped a taw na go niyan ai pesaa o di na matatangan iyan pen amay ka matoon.
Disomala a mbonoon so apiya antawaa i pesinta sa ama iyan o di na so ina iyan.
O aden a mbobono a manga mama na go sogata o isa on so ped iyan a ator o di na sontok a kena a ba niyan petain ka ba sekaniyan den miyapanisekit sa igaan
Na di kedaneg so somiyogat on o makambowat ago makalalakaw a teteken so ped iyan. Ogaid na kebayadan iyan baden so miyailang a oras o ped iyan ago mipenggolalan iyan pen a kapemolongi ron piyapiya.
O pamentola o taw so oripen iyan a mama o di na babay na go niyan ai patain na kedaneg sekaniyan.
Ogaid na o makambowat so oripen iyan ko salongan o di na sii ko ikadowa gawii na di sekaniyan kedaneg ka kagiya rek iyan angkoto a oripen.
O aden a mbobono a manga mama na o makasogat siran sa maogat a babay na go bagowasi a da tanto sekaniyan kasakiti na disomala a kesala so miyakasogat on sa apiya antonaa i isela on o karoma o babay asar a peron o manga pepangokom.
Ogaid na o kasakiti so babay na aya kidaneg iyo ron na niyawa a pantag o niyawa
Mata a pantag o mata ngipen a pantag o ngipen lima a pantag o lima ai a pantag o ai
Lowis a pantag o lowis pali a pantag o pali ago baneg a pantag o baneg.
O masogat o taw so sabala a mata o oripen iyan a mama o di na babay na go mabinasa na kebokaan iyan angkoto a oripen ka aya niyan kibayad ko mata o oripen.
Na o masogat iyan so ngipen o oripen iyan na go kasepoi na sakamaoto mambo a kebokaan iyan ka aya niyan kibayad ko ngipen o oripen.
Amay ka aden a mama o di na babay a masidong o mama a sapi na go niyan patain na disomala a kerobak a ator so sapi taman sa matay na di ken so sapo iyan. Ogaid na di ini kidaneg ko kirek ko sapi.
Inonta bo o aya den olaola gowani o sapi na so kapanidong sa taw ago miyapakaiktiyar den so kirek on na go da niyan on ai kodalen na o aden a mama o di na babay a mapatay o sapi na kerobak a ator so sapi na kebono mambo so kirek on.
Ogaid na o mapeparo a kesala baden na keaon iyan a niyawa niyan ko kambayadi niyan ko minisala on.
O makasidong so sapi sa wata a mama o di na babay na mipenggolalan mambo angkai a kokoman ko kirek ko sapi.
Na o makasidong so sapi sa oripen a mama o di na babay na pekabayad so kirek on sa telo polo a pelata a pirak ko kadnan o oripen na kerobak a ator so sapi.
O kowai o taw sa dapeng so galebo o di na komiyalot sekaniyan sa galebo sa da niyan bo dapengi na o aden a maolog on a sapi o di na kimar
Na kapembayadan o kirek ko galebo so pangangayamanen. Kibegay niyan so pirak ko kirek ko ayam na kekowa niyan mambo so ayam a miyatay.
O kapalii o sapi so sapi o isa a taw na go niyan patain na mapepesa iran so oyagoyag on na mapembagi iran so arga iyan na mapembagi iran pen so sapi a miyatay.
Ogaid na o katawi den a pepanidong angkoto a sapi na da on kodalen o kirek na disomala a kapembayadan iyan so miyatay a sapi na go kekowa niyan mambo.
O pamanekew so taw sa sapi o di na bilibili na go niyan ai sombalia o di na pesaa na kapembayadan iyan sa lima takep so sapi ago pat takep so bilibili.
O pakapanateba o taw so manga pangangayamen iyan sii ko pangomaan iyan o di na pamomolaan iyan a manga obas na go siran madadag na go panateb siran ko pamomolan o ped a taw na kapembayadan iyan so kebinasa a pamomolan a poon ko lebi a mapiya a maperagon o di na kerebas ko rek iyan a lopa.
O mamisol so taw na go dola so apoy ko manga paket taman sa miyakatotong ko pereperan a da pen maragon o di na miyapaginemong na disomala a kapembayadan o miyamisol so miyabinasa.
O tomadin so taw sa pirak o di na tamok ko siringan iyan na go ini panekewa ko walay o siringan iyan na o madakep so tekew na makapembayad sa takep.
Ogaid na o di sekaniyan ketoon na kewit so kirek ko walay ko hadapan o pepengokom kaan mapariksa o ba niyan kinowa so rek o siringan iyan.
So langon a rido mipantag ko banta a apiya anda ko sapi kimar bilibili nditaren o di na ped a tamok a miyada na so dowa kataw a di ron dii magagaw na kewit siran ko pepengokom na apiya antawaa kiran i kebenaran o pepengokom na makapembayad sa takep ko ped iyan.
Amay ka aden a itadin o taw ko siringan iyan a kimar sapi bilibili o di na apiya antonaa a pangangayamen na go ini matay o di na kapalian o di na aden a miyogaw ron sa da den a ba on miyakaseksi
Na mipesepa o siringan o taw ko hadapan o Allah a da niyan kowaa so ayam iyan. Na ketarima o kirek on so kinisepaan sii na di kebayadan o siringan iyan.
Ogaid na o piyanekew so ayam ko siringan iyan na kapembayadan iyan ai ko kirek on.
O inikeyaga o maila a binatang so ayam na kewit iyan ko kirek on so miyalamba on a aya on kikarina ka di niyan kapembayadan so ayam a minikeyaga o maila a binatang.
O somembay so taw sa pangangayamen ko siringan iyan na go kapalii o di na matay sa da kamasai o kirek on na disomala a kapembayadan iyan on.
Ogaid na o ndodon so kirek on ko kiyanggolaola niyan na di ini kapembayadan o miyanembay. Na o inapinan so ayam na so apin iyan na aya den minibadal ko miyailang.
O maagak o mama so raga a da a katataalikan on na go niyan rembanga na disomala a kapembayadan iyan so kibetang on na taros a mapengaroma niyan.
Ogaid na o di ron den pakipengaromaan o ama o raga so wata iyan na makapenginsalaan pen so mama ko kararagai ko babay a datar o kibetang on.
Di niyo pakapegoyaga so babay a pangangatao.
Apiya antawaa i keroma sa binatang na disomala a mbonoon.
Saden sa taw a somapaat ko salakaw a tohan a makaliyoliyo raken a so Allah na disomala a selaan sa kapatay.
Di niyo pemaratai so rait ko inged ago di niyo pepakaregeni ka manga rait kano mambo gowani sa inged a Misir.
Di kano pengarasi sa balo o di na ilo.
Ka o pangarasii niyo na go sekaniyan raken goraok na mataan den a pagamponen ko so kapenggoraok iyan.
Ka tanto ako a kerarangitan na pemonoon ko sekano ko katidawa na kebalo so manga karoma niyo ago keilo sa ama so manga wata iyo.
O pagotangi niyo so apiya antawaa ko manga pagtaw aken a kikakokorangan na di niyo sowaa so dii tobo di niyo sekaniyan sekati sa iseg.
O tarimaa niyo a sanda so gerab o siringan iyo na kasowin iyo ron sa di pen kasedep o alongan
Ka aya niyan bo ipesepeng ko lawas iyan. Antonaa pen i petenggoben iyan ko kapekatorog iyan? Amay ka gomoraok sekaniyan raken na pagamponen aken ka makalimoon ako.
Di niyo pesintaan so olowan iyo aya pen o ba niyo pagitowitoa so Tohan.
Di niyo pesendoden so kipesepaaten iyo raken ko pereperan arak ago lana a olibi niyo. Senggain iyo a rek aken so paganay a ipembawata iyo a mama.
Sakamaoto mambo a ikidia niyo ko manga sapi ago manga bilibili niyo. Pito bo gawii a kapekatareg o paganay a mama a nati ko ina iyan ogaid na sii ko ikawalo gawii na senggain iyo a rek aken.
Kebaloy kano a manga soti a pagtaw aken. Kagiya ka maoto na di kano ken ko sapo o pangangayamen a miyapatay o maila a binatang itogen iyo baden ko manga aso.
Di niyo pekalangkapa so di benar a totol. Di niyo pagogopi so marata a taw ko kapeseksii niyo ko ribat.
Di niyo pesiyonoti so madakel a taw ko di iran dii kanggolaola sa marata. Na amay ka peseksi kano ko kakokom na di niyo mbibida so kokoman ko kapagampili niyo ko kadakelan.
Di niyo peramigi so miskin a taw amay ka kokomen.
O mabalak ka so pekedadadadag a sapi o di na kimar o ridoay ngka na wita ngka rekaniyan.
O mailay ngka so kimar o taw a pekegowad reka a miyaoteng sabap ko roran iyan na di ngka sekaniyan baden pagawai ogopi ngka makatindeg ko kimar.
O ba niyo di kaontoli sa kokoman so manga miskin amay ka kokomen so rido iran.
Pananggilai niyo so kapanendisendit sa di benar na di niyo mbonoa so taw a maontol o di na da a miyasogok iyan ka di aken den pekabenaren so taw a miyakasela.
Di kano terima sa tendan ka so tendan na pepekabota ko taw a pepekailay ago pepekabinasa pen ko kabenar o manga oontol.
Di niyo pengarasii so rait ko inged miyagedam iyo den so kararaiti sabap ko kiyarait iyo gowani sa Misir.
Sii ko soled o nem ragon na makapepemamolaan kano ko lopa iyo ago makapeperagon kano ron sa pereperan.
Ogaid na sii ko ikapito ragon na pakadekea niyo so lopa di niyo pengowai sa mangengeto kaan ai kapangowai sa makan o manga miskin rekano na kekan mambo o manga iila a binatang so kelamba iran on. Datar ai mambo a ikidia niyo ko piyamamolaan iyo sa obas ago manga asinda niyo a olibi.
Nem gawii a ipenggalebek iyo ogaid na sii ko ikapito gawii na di kano penggalebek kaan makadeke so sapi iyo ago kimar na kerenggayan mambo so manga oripen iyo ago manga rait a kigagalebek rekano.
Iktiyari niyo o ba niyo di manggolaola so langon taman a miyatero aken rekano. Di kano pepemangangay ko ped a manga katohanan apiya so kapegaloya niyo ko manga ngaran iran na di.
Makatelo ko saragon na kapepistaan ako niyo.
Selaselaa niyo so Pista ko Kakan sa Paan a da a Tapay ron. Sii ko soled o pito gawii na kan kano sa paan a da a tapay ron ka aya ko rekano inisogo. Nggolaolaa niyo ai sii ko matetendo a manga gawii ko olanolan a Abib ka giyoto so olanolan a kiyapakaliyo niyo sa Misir. Da a ba rekano raken makapengadap a ba da a ipesoasoat iyan raken.
Selaselaa niyo so Pista ko Kaperagon sii ko kipesepaaten iyo ko paganay a inionga o pereperan a piyamola niyo ko lopa iyo. Na selaselaa niyo so Pista ko Kapanimo sii ko kakepopos o ragon amay ka mapanimo iyo so manga pereperan ko lopa iyo.
Oman saragon sangkai a telo a manga pista na so langon a manga mama rekano na makapengadap ko Allah a Lebi a Mamaapaar.
Di niyo sepaaten so rogo o pikorban iyo a pangangayamen a ba niyo ron perakesen so paan a aden a tapay ron. Na di niyo pen pekapitai so sibo o pikorban iyo raken sangkai a manga pista.
Awidi niyo ko Walay o Allah a Tohan iyo so lebi a mapiya a pereperan ko paganay a keragon iyo. Di niyo petindaan so nati a kambing o di na bilibili sii ko gatas o ina iyan.
Ilaya niyo man ka pakapengonaanen ko rekano so isa a malaikat a magipat rekano ko kapelalakaw niyo ago magowit rekano ko darpa a miyatiyagar aken den.
Pakinega niyo sekaniyan ago sowaa niyo so peteroon iyan rekano ka saken i somiyogo on di niyo sopaka ka di niyan iperila so kasopaka niyo ron.
O pakinega niyo piyapiya so di niyan dii teroon ago inggolalan iyo so langon a ipesogo aken na peridoon ko so manga ridoay niyo ago sorangen aken so siran oto a pemanorang rekano.
Pengonaan rekano so malaikat aken ka pagowiten kano niyan ko pagiingedan o manga Amoriyo Hitiyo Pirisiyo Kanaaniyo Hibiyo ago manga Hibosiyo na polangen ko siran.
Di niyo sodiyodi so manga katohanan iran aya pen o ba niyo simbaa na di niyo pen sowaa so manga olaola iran. Nggegebaa niyo so manga barahala iran ago peroropeta niyo so babarakaten kon a manga ator iran.
Simbaa ko niyo a so Allah a Tohan iyo ka perakmatan aken so pangenengken ago so ig iyo. Pengowaan aken sekano sa manga paniyakit
Na da a babay a ba mbagowasi aya pen o ba mabalek sii ko inged iyo na pekalendoon aken pen so omor iyo.
Tegoan aken sa kalek ago nggorigaon aken so langon o manga taw a ketalingomaan iyo. Pakapetelaon ko so langon a ridoay niyo na pelagoyan kano iran.
Pekaonaan aken rekano so manga taboowan ko pegantapan iyo ka mbogaon iran so manga Hibiyo manga Kanaaniyo ago manga Hitiyo.
Di aken siran mbogaon ko saragon kaan di kedai sa taw so kalopaan ago di rekano tanto a pekadakel so manga iila a binatang.
Pesegintonen ko siran mogaw rekano taman sa makadakel kano ago matangan iyo so inged.
Tegoon aken so temanaan o kapegingedan iyo a poon ko Mariga a Ragat na taman ko ragat o manga Pilistiyo ago poon ko disirto na taman ko lawasaig a Yopratis. Peladen ko rekano so manga taw a mababaling ko inged na mapemogaw niyo siran sii ko kapegantap iyo kiran.
Di kano kiran pakipepesadanowa aya pen o ba sii ko manga katohanan iran.
Di niyo siran pekabalinga ko kapegingedan iyo ka o nggolaolaa niyo ai na pakapendosaan kano iran raken so kasimbaa niyo ko manga katohanan iran na matamataan a kilitag rekano.
Pitero o Allah ki Mosa a Takedeg kano raken seka ago si Aron si Nadab si Abiho ago pito polo ko pelokelokesen o manga Israil. Simba kano amay ka mawatan kano raken pen
Seka bo i pekarani raken ka di kepakay o ba siran raken pekarani aya pen o ba reka makaonot tomakedeg so ped a manga taw.
Mandiyadi na somiyong si Mosa ko manga taw na piyanotol iyan kiran so langon a manga katero o Allah ago so manga sogoan iyan na mirengarengan siran somembag a tig iran a Langon taman a miyatero o Allah na ipenggolalan ami!
Na inisorat langon i Mosa so manga katero o Allah. Sii ko teked a kapipita ko miyakatalondog a gawii na mimbaal sekaniyan sa aparan sii ko itado o palaw na roo niyan piyamakatindeg so sapolo ago dowa a manga ator a aya tanda ko sapolo ago dowa ka mbatabataa a manga Israil.
Oriyan iyan na somiyogo sekaniyan sa manga ngongoda a manga Israil na somiyapaat siran ko Allah sa manga korban a petotongen na mikorban siran on pen sa manga sapi pantag bo ko kanggiginawai. .
Siyalod i Mosa so rogo na sii niyan tiyago so sabagi on ko manga ladiya na so peman so sabagi on na inipamirik iyan ko aparan.
Oriyan iyan na kinowa niyan so Ribro a Kapasadan a kasosoratan ko manga sogoan na biyatiya iyan a pekeneg o manga taw. Na somimbag siran a tig iran a Ipenggolalan ami so langon taman a miyatero o Allah na pemaratiyaya kami den!
Na kinowa i Mosa so rogo sii ko manga ladiya na inipamiripirik iyan ko manga taw a tig iyan a Giyai so rogo a ron mipepasod so kapasadan a inembaalan o Allah mipantag rekano ko kiyabegi niyan rekano sangkai a langon a sogoan.
Tomiyakedeg si Mosa si Aron si Nadab si Abiho ago so pito polo a pelokelokesen o manga Israil.
Na miyailay iran so Tohan o Israil a so dadapoan iyan na lagid o ba kalalapisi sa montiya a sapiro a matimenag a datar o langit.
Apiya oto na da pakatanai sa lima o Tohan angkai a manga olowan o manga Israil miyailay iran so Tohan na mikekan siran ago miyamanginom.
Na pitero o Allah ki Mosa a Takedeg ka raken ko palaw na go ka sii tareg ka imbegay aken reka so dowa timan a mapapapan a ator a kikasosoratan ko manga kitab ago sogoan a inisorat aken on a ipemangendao ko manga pagtaw aken.
Mandiyadi na gomiyanat si Mosa a ped iyan si Yosowa a salinggogopa iyan na tomiyakedeg den si Mosa ko palaw o Tohan.
Miyatero iyan daan ko manga pelokelokesen a Nayawa kami niyo sii taman ko kapakakasoy ami rekano. Ped iyo si Aron ago si Hor na apiya antawaa i aden a pekikokom iyan na song kiran.
Kagiya tomakedeg si Mosa ko palaw na minikokos on so gabon
Na so sigay o Allah na tomiyana ko Palaw a Sinay. Miyakanem gawii a kakokokosi o gabon ko palaw na sii ko ikapito gawii na so Allah a sii ko gabon na tiyalowan iyan si Mosa.
Sii peman ko manga Israil na aya kapekeilaya iran ko sigay o Allah na lagid o pekarab a apoy ko poro o palaw.
Somiyoled si Mosa ko gabon ko kapetekedeg iyan ko palaw na tomiyareg sekaniyan roo ko soled o pat polo ka kadadaondaw ago kagagawii.
Pitero o Allah ki Mosa a
Teroa ngka ko manga Israil a pangowiti ako iran sa manga pamemegayan. Tarimaa ngka so pamemegayan o oman i mama a masisinganin o poso iyan a kimbegan iyan on raken.
Na giyai i manga pamemegayan a terimaan ka kiran bolawan pirak ago tombaga
Biro kasomba ago mariga a tanor landap a sotra bombol a kambing
Kobal a bilibili a iniloto sa mariga kobal a mangaala a seda kayo a akasiya
Lana a olibi a petegoon ko solo manga palapa a isembor ko lana diyabat ago sii ko petotongen a doka
Ago manga montiya a oniksa ago ped a manga montiya a indeket ko saliko o maporo a imam ago sii ko raben a ipesepeng ko rareb iyan.
Pakambaala ngka siran sa Barombarong a pesimbaan raken kaan ako kiran makakaden.
So ladiyawan o Barombarong ago so langon a pagigimo ron a pekiilay aken reka na aya ngka den sowaan ko kapagembaali ngka on.
Makapembaal siran sa Kaban a kayo a akasiya a pat polo ago lima ka porgada a katas iyan dowa polo ago pito ka porgada a kaolad iyan ago dowa polo ago pito ka porgada a kaporo iyan.
Lapisi ngka sa lombos a bolawan so soled iyan ago so liyo niyan na bibiri ngka sa bolawan so melilibeta on.
Mbaali ngka sa pat timan a rambit a towangen a bolawan na pamatria ngka sii ko kababaan o pat a rogo o kaban a ndodowa timan a rambit ko oman i kilid iyan.
Mbaal ka sa dowa timan a tibal a kayo a akasiya na pelalapisi ngka sa bolawan.
Sanggaren ka so manga tibal ko manga rambit sii ko mbala a kilid o kaban kaan on pekitibal.
Kelalayon on den so manga tibal ko manga rambit o kaban na di ron den kowaan.
Na soleden ka ko kaban so dowa timan a mapapapan a ator a imbegay aken reka a kikasosoratan ko manga sogoan.
Mbaali ngka sa lekeb iyan a lombos a bolawan a ron pepepasa so dosa a aya katas iyan na pat polo ago lima ka porgada ago dowa polo ago pito ka porgada a kaolad iyan.
Na mbaal ka on sa dowa timan a piyagetawtaw a lagid sa paras o manga malaikat a seselen a bolawan
A mapagoonay ko lekeb a sesatiman a malaikat ko oman i poro iyan.
Mbaali ngka siran a sesangora a totolongan iran so lekeb ago mabebekar so manga papak iran a makasasayap on.
Na soleden ka ko kaban so dowa timan a mapapapan a ator a imbegay aken reka na go ngka on tagoa so lekeb.
Na sii ko liyawaw o lekeb na ron ako reka makipetelabok ko pageletan o dowa timan a malaikat a matatago ko kaban na makipembitiyarai ako reka on makapantag ko langon a sogoan a imbegay aken reka mipantag ko manga Israil.
Mbaal ka sa lamisaan a kayo a akasiya a telo polo ago nem ka porgada a katas iyan sapolo ago walo ka porgada a kaolad iyan ago dowa polo ago pito ka porgada a kaporo iyan.
Lapisi ngka sa lombos a bolawan na go ngka bibiri sa bolawan so melilibeta on.
Mbaali ngka sa pamalagen ko melilibeta on a telo ka porgada a kaolad iyan na go ngka pen bibiri sa bolawan so melilibeta ko pamalagen.
Mbaali ngka sa pat timan a rambit a bolawan na pamatria ngka ini ko oman i rogo niyan a kikatatagoan ko ai niyan.
Obain ka so manga rambit ko pamalagen ka ron ipesenggar so manga tibal igira a pegawidan so lamisaan.
Mbaali ngka so manga tibal a kayo a akasiya na pelalapisi ngka sa bolawan.
Mbaali ngka pen sa manga lapad manga tagayan manga omoy ago manga ladiya a pegosaren ko kipesepaaten ko arak. Langon den ai pagembaalan a lombos a bolawan.
Na lalayona ngka babatogen so paan a ipesepaat ko Allah sangkai a lamisaan sii ko hadapan aken.
Mbaal ka sa petegoan sa solo a lombos a bolawan a seselen so itado niyan ago so lawas iyan na ron mapagoonay so manga tagayan iyan a isasayan sa obarobar a rakes o manga boko ago manga ombos iyan.
Ketagoan so lawas iyan sa nem timan a sapak a tetelo ko oman i sabala on.
Oman i isa ko nem timan a sapak na ketagoan sa tetelo a tagayan a isasayan sa obarobar a almondo a rakes o boko ago so ombos iyan.
So mambo so lawas o petegoan sa solo na ketagoan sa pat a tagayan a isasayan sa obarobar a almondo a rakes o boko ago so ombos iyan.
Ketago so isa a boko ko kababaan o oman i dowa timan a sapak a makambabala ko lawas iyan.
So manga boko ago so manga sapak na maoonay ko lawas iyan ago so itado niyan na langon den ai pagembaalan a seselen a lombos a bolawan.
Mapasad oto na mbaali ngka so pito a solo iyan na go ngka on panagoa kaan iran kalindawi so darpa a kasasangoran iyan.
Mbaali ngka so manga ipelipit ko sombowan iyan ago so manga talam iyan a palaya den lombos a bolawan.
Telo polo ago pat ka kilo a lombos a bolawan a pagosaren ko kapagembaali sangkai a petegoan sa solo taman den ko langon a kasangkapan on.
Na iktiyari ngka o ba ngka ini di kambaali a datar o ladiyawan a piyakiilay aken reka sii ko palaw.
Mbaali ngka so Barombarong a sapolo timan i manga oolad a dinis a pembaalan a biro kasomba ago mariga a tanor ago landap a sotra a ipemorda on so lagid o paras o manga malaikat a galebek o mapasang i kapamorda.
So manga maolad a dinis na palaya ndatadatar sa kapangaala a sesapolo ago pat ka mitros a katas iyan ago ndodowa ka mitros a kaolad iyan.
Pakandaidaira ngka mamanai so oman i lima timan on.
Oman i sesabala a kilid o dowa a ndilima a dinis na panangilai ngka sa biro a tanor.
Ndilima polo a mipenangila ngka on ko oman i sabala a kilid a makapepantapantag on den so manga tangila iran.
Oriyan iyan na mbaal ka sa lima polo a sambita a bolawan a mapakapendair iran so dowa a ndilima a dinis kaan masasatiman.
Mapasad oto na mbaal ka sa sapolo ago isa a manga oolad a dinis a bombol a kambing a aya kilapis ko Barombarong.
Giyangkai a sapolo ago isa a dinis na ndatadatar sa kapangaala a sesapolo ago lima ka mitros a katas iyan ago ndodowa ka mitros a kaolad iyan.
Pakandaidaira ngka mamanai so lima timan on na pakandaidaira ngka mambo so nem on timan. So ikanem timan ko nem a piyakandaidair na lepia ngka sii ko onaan o Barombarong.
Ndilima polo a mipenangila ngka on ko oman i sesabala a kilid o piyakandaidair a manga dinis.
Oriyan iyan na mbaal ka sa lima polo a sambita a tombaga na go ngka panagoa ko manga tangila a mapakapendair iran angkai a dowa timan a piyakandaidair a manga dinis a bombol a kambing kaan masasatiman angkai a lapis.
Na so saopak ko salad on a dinis a ikaolad iyan ko Barombarong na teyotonen sii sa talikodan iyan.
Na so pen so tenga sa mitros a ikatas iyan ko Barombarong sii ko mbala a kilid iyan na teyotonen a isepeng on.
Na mbaal ka peman sa dowa timan pen a ipelapis ko Barombarong a kisapeng on a so isa on na kobal a bilibili a iniloto sa mariga ago so ikadowa a peliyawaon on na manga kobal a mangaala a seda.
Mbaal ka sa manga oolad a papan a kayo a akasiya a pemakatindegen a seblayan ko Barombarong.
Oman i isa on na lima ka mitros a kaporo iyan ago dowa polo ago pito ka porgada a kabelang iyan
A aden a dowa timan a ai niyan a makapendorog. Ndatadatar den a kapagembaali ko langon a manga papan o Barombarong.
Mbaali ngka sa dowa polo timan a papan so kilid o Barombarong sa tampar sa pagabagatan
Na mbaali ngka ini sa pat polo timan a onayan a pirak a ndodowa i onayan so oman i papan a sesatiman ko oman i ai o papan.
So peman so sabala a kilid o Barombarong sa tampar sa pagotaraan na mbaali ngka sa dowa polo timan a papan
Ago pat polo timan a onayan iyan a pirak a ndodowa i onayan so oman i isa on a papan.
So peman so likod o Barombarong sa tampar sa sedepan na mbaali ngka sa nem timan a papan
Ago dowa timan pen a papan a penagoon ko manga rogo niyan sii sa likod.
Sii sangkai a dowa a rogo o Barombarong na pakapelapisen so dowa timan on a papan a poon sa baba na taman den sa poro a pakapetekesaan. Giyanan den i kapagembaali ko manga papan a penagoon sangkai a dowa a rogo.
Sabap roo na kewalo timan langon a manga papan ago sapolo ago nem timan a onayan iyan a nggagadowa timan ko oman i papan.
Oriyan iyan na mbaal ka sa manga kayo a akasiya a pemalawagen ko manga papan lima timan a kebalawag a makapekekampeta ko manga papan sii ko isa a kilid o Barombarong
Ago lima timan mambo a makapekekampeta ko manga papan ko sabala a kilid iyan ago lima pen timan a makapekekampeta ko manga papan sii sa tampar sa sedepan roo ko likod iyan.
So pelooken a kebalawag ko oman i ndilima on na pakapenarosen a poon ko isa a rogo o Barombarong na taman ko isa pen a rogo niyan sii ko look o manga papan.
Pelalapisi ngka sa bolawan so manga papan na tagoi ngka ini sa manga bolawan a rambit a ron pemangisanggar so manga pamalawagen na pelalapisi ngka mambo so manga pamalawagen sa bolawan.
Na pakatindega ngka so Barombarong a mipepasod ko ladiyawan a piyakiilay aken reka sii ko palaw.
Mbaal ka sa kortina a biro kasomba ago mariga a tanor ago landap a sotra a ipemorda on so lagid o paras o manga malaikat a galebek o mapasang i kapamorda.
Tayotona ngka ini ko pat timan a polaos a kayo a akasiya a pelalapisan sa bolawan a aden a manga sadanga iyan a bolawan ago pemakatindegen ko pat timan a onayan a pirak.
Sadangen ka so kortina ko manga sadanga kaan matayoton. Na betaden ka so Kaban sa Kapasadan a katatagoan ko dowa timan a mapapapan a ator sii ko likod o kortina. Kilet so kortina ko Soti a Darpa ago so Lebi a Soti a Darpa.
Oriyan iyan na batogen ka ko Kaban sa Kapasadan so lekeb iyan a ron pepepasa so dosa sii ko Lebi a Soti a Darpa.
Na sii ko liyo o kortina na betaden ka on so lamisaan sii sa tampar sa pagotaraan o Barombarong na betaden ka on mambo so petegoan sa solo sii sa tampar sa pagabagatan ko sakeb o lamisaan.
So peman so gimowa o Barombarong na mbaali ngka sa rending a biro kasomba ago mariga a tanor ago landap a sotra a mbordaan.
Mbaali ngka angkai a rending sa manga bolawan a sadanga ago lima timan a polaos a kayo a akasiya a pelalapisan sa bolawan. Na towang ka sa lima timan a tombaga a onayan a pemakatindegan on.
Mbaal ka sa aparan a kayo a akasiya. Patpasagi ini a dowa ago tenga ka mitros a katas iyan ago kabelang iyan na isa ago tenga ka mitros a kaporo iyan.
Mbaali ngka sa pangapanga so oman i isa ko rogo niyan a mapagoonay ko aparan na go ngka ini langon lapisi sa tombaga.
Mbaali ngka mambo sa manga kararaw a petegoan sa ombi manga sakerad manga ladiya manga ipesedang sa sapo ago manga petegoan sa waga. Langon angkai a kasangkapan na tombaga a pengembaalan.
Mbaali ngka mambo sa tapaan a tombaga na patrii ngka sa rambit a tombaga so oman i rogo niyan a kitibal on.
Tagoa ngka so tapaan ko kababaan o taar o aparan a aya kaporo iyan na petilookan so kaporo o aparan.
Na mbaali ngka so aparan sa manga tibal a kayo a akasiya na go ngka pelalapisi sa tombaga.
Isenggar ini ko manga rambit kaan dii kambalai so manga tibal ko aparan igira a pegawidan.
Mbaali ngka a sesemba so aparan a manga papan a iseyan ko ladiyawan a piyakiilay aken reka sii ko palaw.
Mbaali ngka sa lamalama so Barombarong. So kilid iyan sa tampar sa pagabagatan na kealad a manga rending a landap a sotra a lima polo ka mitros a katas iyan
Ago dowa polo timan a polaos a pemakatindegen ko dowa polo timan a onayan iyan a palaya tombaga a so manga polaos na ketagoan sa manga sadana ago ipekempet on so manga raros a palaya den pirak.
So pen so kilid iyan sa tampar sa pagotaraan na datar iyan mambo a kapagembaali ron.
So kilid iyan sa tampar sa sedepan na kealad a manga rending a dowa polo ago lima ka mitros a katas iyan ago sapolo timan a manga polaos a rakes o sapolo timan a onayan iyan.
So mambo so kilid o lamalama sa tampar sa sebangan a ron tegoa so gimowa iyan na dowa polo ago lima ka mitros a katas iyan.
So gimowa o lamalama na ketagoan sa rending a sapolo ka mitros a katas iyan a pembaalan a biro kasomba ago mariga a tanor ago landap a sotra a mbordaan a aden a pat timan a polaos iyan a rakes o manga onayan iyan.
So langon o manga polaos ko melilibeta ko lamalama na pakapekekampetaan o manga raros a aden a manga sadanga on na palaya den pirak ago aden pen a manga onayan iyan a tombaga.
So lamalama na lima polo ka mitros a katas iyan ago dowa polo ago lima ka mitros a kaolad iyan a kealad o dowa ago tenga ka mitros a kaporo iyan a manga rending a pagembaalan a landap a sotra na so manga onayan iyan na palaya den tombaga.
So langon a ped a manga igagama a pagosaren ko kapesimba sii ko Barombarong a rakes o manga lapek iyan ago so ipelapek ko lamalama na palaya den tombaga a pengembaalan.
Sogoa ngka so manga Israil sa kawiti ran reka sa lombos a lana a olibi a ipelana ko solo kaan lalayon mapepekasindaw.
Ka so solo a ndodoo ko Barombarong sii ko liyo o kortina ko onaan o Kaban sa Kapasadan na lalayon on pepakasindaon i Aron ago so manga wata iyan sii ko hadapan o Allah ipoon ko kaperimon na taman ko kapita iyan. Giyai na da a ikepos iyan a sogoan ko manga Israil taman ko kapepemagapidapidi kiran.
Tawaga ngka si Aron a pagari ngka ago so manga wata iyan a manga mama a si Nadab Abiho Iliyasar ago si Itamar. Senggain ka siran ko manga Israil a makapanalagad raken a manga imam.
Mbaalen ka si Aron a pagari ngka sa soti a nditaren kaan sekaniyan kapagadati ago mipangkat.
Teroa ngka ko langon a mapasang a mama a piyamegan aken sa moodiset a mbaal siran sa manditar i Aron para ko kasotiya rekaniyan kaan ako niyan kapanalagadi sii ko kaiimami ron.
Giyai i manga nditaren a pagembaalan iran so raben a ipesepeng ko rareb so saliko so kimon so bangkala a bobordaan so sorban ago so sambitan. Pagembaalan iran angkai a soti a penditaren i Aron ago so manga wata iya kaan ako iran kapanalagadi sii ko kaiimami kiran.
Aya pagosaren iran na bolawan ago biro kasomba ago mariga a tanor ago landap a sotra.
Pagembaalan iran so saliko a biro kasomba ago mariga a tanor bolawan ago landap a sotra a galebek o mapasang i kapangaol.
Tegoan iran ai sa dowa timan a rambit o waga a pemanain ko mbala a kilid iyan kaan ai dii mapakakempet.
Na so pelangkitan a sambitan a pegonain ko saliko na ndatar mambo a kapembaali ron a biro kasomba ago mariga a tanor bolawan ago landap a sotra.
Oriyan iyan na kowa ka sa dowa timan a montiya a oniksa na go ngka on tanora tomombok so manga ngaran o sapolo ago dowa kataw a manga wata o Israil a manga mama
A ipepesod ko kiyapakatondotondog o kinimbawataan kiran a ndenem a manga ngaran ko oman i satiman a montiya.
So panday sa manga montiya na itombok iyan on so manga ngaran o manga wata o Israil. Mapasad oto na sokodi ngka angkai a manga montiya ko manga pamalagen a bolawan
Na go ngka paneketen sii ko dowa a rambit o waga o saliko a aya den ipenanadem ko sapolo ago dowa ka mbatabataa a Israil. Sabap roo na dii kapagawidawidan i Aron so manga ngaran iran sii ko waga niyan kaan siran lalayon peketademi o Allah.
Mbaal ka mambo sa dowa timan a ndeketan a bolawan
Ago dowa timan a rantay a lombos a bolawan a tiyalitali na paneketen ka ini sangkai a manga ndeketan on a bolawan.
Mbaal ka sa raben a ipesepeng ko rareb o Maporo a Imam a manditar iyan ko kapepengokom iyan. Mbaali ngka a biro kasomba ago mariga a tanor bolawan ago landap a sotra a datar o saliko a kapembaali ron o mapasang i kapangaol.
Pekapatpasagiin ai ago pelepiin a siyaw ka porgada a katas iyan ago kaolad iyan.
Na deketi ngka sa pat koyog a manga montiya. So paganay a koyogan iyan na tegoan sa montiya a robi topas ago komarapar.
So ikadowa koyog na tegoan sa torkowis paramata ago diyamanti
So ikatelo koyog na hasinto agata ago amatista
Na so ikapat koyog na birilo oniksa ago haspiro. Sokodi ngka angkai a manga montiya ko manga pamalagen a bolawan.
Oman i isa sangkai a sapolo ago dowa timan a montiya na itombok on so ngaran o isa ko manga wata o Israil a aya den tanda ko isa ko sapolo ago dowa ka mbatabataa.
Mbaal ka mambo sa manga rantay a lombos a bolawan a tiyalitali a tegoon ko raben.
Mbaal ka sa dowa timan a kaningkir a bolawan na go ngka pangampeten ko dowa a rogo o raben sii sa tampar sa poro.
Iketen ka so dowa timan a rantay a bolawan ko manga kaningkir sii ko manga rogo o raben.
Na so sabala ko poro o manga rantay na paneketen ka ko dowa timan a ndeketan on a bolawan na go ngka ini panagoa ko manga rambit o waga o saliko sii ko panempang iyan.
Mapasad oto na mbaal ka pen sa dowa timan a kaningkir a bolawan na go ngka pangampeten ko dowa a rogo a kababaan o raben sii ko didalem iyan a matatampar ko saliko.
Na mbaal ka peroman sa dowa timan a kaningkir a bolawan na pangampeten ka ko kababaan o dowa timan a rambit o waga o saliko ko panempang iyan a marani ko tebiraan ago sii ko kaporoan o lalangkitan a sambitan o saliko.
Pakapegiketaan a biro a tali so manga kaningkir ko raben ago so manga kaningkir ko saliko kaan mikampet so raben ko sambitan ago di kepokas ko saliko.
Igira a pesoled si Aron ko Lebi a Soti a Darpa na pekeawidan iyan sii ko rareb iyan so manga ngaran o manga mbatabataa a Israil a itotombok sangkai a raben kaan siran lalayon peketademi o Allah.
Na tagoa ngka mambo sii ko raben so Orim ago so Tomim a maosar ko kapepengokom kaan ai kaaawidi i Aron ko rareb iyan igira a pepangadap ko Allah. Na oman on makapangadap si Aron na disomala a manditar iyan angkai a raben sii ko rareb iyan kaan iyan mapengokom so manga Israil.
Mbaali ngka so kimon a ipelapis on so saliko a palaya biro a warna niyan.
Tegoan ai sa lig ko look iyan a mbibiran sa inaol a kowiliyo kaan di kekisi so sisid iyan.
Pekesolot i Aron angkai a kimon igira a pegimam. Na igira a pesoled sekaniyan ko Soti a Darpa a pepangadap ko Allah ago igira a peliyo na pekeneg so oni o manga tongkaling kaan sekaniyan di petay.
Mbaal ka sa tanda a lombos a bolawan na go ngka on tomboken angkai a manga katero a aya niyan den siliyo ISESENGGAY KO ALLAH.
Iketen ka ini ko panempang o sorban a biro a tali a inggakot on.
Ketago ini ko beneng i Aron kaan iyan mapakada so ribat a mararambit ko dii kisedkaan o manga Israil ko manga ipesenggay iran a rek o Allah a apiya antonaa i ipesedka iran. Sii den ai lalayon petegoa ko beneng iyan kaan matarima o Allah angkai a manga sadka.
Aola ngka so bangkala i Aron a landap a sotra na mbaal ka sa sorban a landap a sotra ago so sambitan a pelangkitan.
Pangembaalen ka mambo so manga wata i Aron sa manga bangkala sambitan ago manga totob kaan siran kapagadati ago seselaan.
Pakinditaren ka ini ko pagari ngka a si Aron ago so manga wata iyan. Oriyan iyan na salawati ngka siran sa lana ago pangidini ngka siran. Senggain ka siran a makapanalagad raken a manga imam.
Mbaalen ka siran sa manga sinempek a sotra a aya iran ipesepeng ko lawas iran poon sa kasadan na taman sa bobon.
Pekesolot ai i Aron ago so manga wata iyan igira a pesoled siran ko Barombarong a dii Telabokan o di na igira a pegobay siran ko aparan sa kapegimam iran sii ko Soti a Darpa kaan siran di pekediyampa ago kebono. Giyai na taman sa pakataman a kokoman ki Aron ago so manga moriyataw niyan.
Giyai i ikidia ngka ki Aron ago so manga wata iyan a manga mama amay ka sotin ka siran kaan ako iran kapanalagadi sii ko kaiimami kiran. Kowa ka sa kangodaan a mama a sapi ago dowa timan a mama a bilibili a da a daway niyan.
Na mbaal ka sa manga paan manga apang a sasaogan sa lana ago manga biskowit a iibongen a lana na langon den ai pagembaalan a arina a da a tapay ron.
Tagoa ngka ini ko reban na aya ngka den ai sapaaten raken a kirakes ko sapi ago so dowa timan a bilibili.
Oriyan iyan na wita ngka si Aron ago so manga wata iyan ko gimowa o Barombarong a dii Telabokan na go ngka siran pakapeigoa.
Kowaa ngka so manga nditaren na pakisoloten ka ki Aron so bangkala so kimon a ipelapis on so saliko ago so raben na pakisembitanen ka on so lalangkitan a sambitan o saliko.
Na tagoa ngka so sorban ko olo niyan na iketen ka on so tanda a totombokan sa ISESENGGAY KO ALLAH.
Kowaa ngka so lana na ododi ngka on a olo niyan a aya ngka on den kaselawati.
Pakaonota ngka pen so manga wata iyan na go ngka kiran pakinditaren so manga bangkala
Na pamakasembitana ngka ago pamakatotoba ngka pen siran. So kaiimami na kedalem kiran ago so manga moriyataw iran sabap ko da a ikepos iyan a kokoman. Giyanan den i okit a kapagidini ngka ki Aron ago so manga wata iyan.
Wita ngka so mama a sapi ko gimowa o Barombarong na kedapenetan i Aron ago so manga wata iyan so olo niyan.
Na sombalia ngka so sapi ko hadapan o Allah sii ko gimowa o Barombarong.
Kowa ka ko rogo iyan na sombon ka on a tindoro o ka na go ngka on sisingi so manga pangapanga o aparan. So kelamba on na ododa ngka ko itado o aparan.
Kowaa ngka so manga sibo a mikokokos ko soled a tiyan so lebi a mapiya ko atay so dowa timan a pato a rakes o manga sibo iyan na go ngka ini langon totonga ko aparan a aya raken isepaat.
Ogaid na so sapo o sapi so kobal iyan ago so matatago ko tinai niyan na totonga ngka sii ko liyo o kampo. Giyanan den i kaperilai ko dosa o manga imam.
Oriyan iyan na kowaa ngka so isa ko mama a bilibili na kedapenetan i Aron ago so manga wata iyan so olo niyan.
Sombalia ngka ini na go ngka kowaa so rogo iyan na pamiriken ka ko manga kilid o aparan.
Pamekanga ngka so lawas o bilibili na onabi ngka so soled a tiyan ago so manga ai niyan na rakesen ka on so olo niyan ago so manga anggaota o lawas iyan.
Na totonga ngka langon so bilibili sii ko aparan. Giyanan den i petotongen a ipesepaat a mamot ko Allah.
Oriyan iyan na kowaa ngka so lamba a bilibili na kedapenetan i Aron ago so manga wata iyan so olo niyan.
Sombalia ngka ini na kowa ka ko rogo iyan na sisingi ngka on so kababaan o kawanan a tangila i Aron ago so pen so kawanan a tangila o manga wata iyan ago sii ko kawanan a ama a lima iran ago so kawanan a ama a ai ran. Oriyan iyan na pamiriken ka so kelamba a rogo ko manga kilid o aparan.
Na kowa ka pen ko rogo a sisii ko aparan ago so ped ko lana diyabat na go ngka pamiriken ki Aron ago sii ko manga nditaren iyan ago sii pen ko manga wata iyan ago so manga nditaren iran. Amay ka magiyoto na miyasoti sekaniyan ago so manga wata iyan a rakes o manga nditaren iran.
Pangabisa ngka ko bilibili so manga sibo iyan na kowaa ngka so kasiboan a ikog iyan so manga sibo a mikokokos ko soled a tiyan so lebi a mapiya ko atay so dowa timan a pato a rakes o manga sibo iyan ago so kawanan a bobon iyan. .
Na so peman so reban a katatagoan ko manga paan a da a tapay ron a inisapaat raken na kowa ka on sa satiman a paan satiman a apang a sesemboran sa lana ago satiman a biskowit.
Pametaden ka langon angkai a pangenengken ko manga lima i Aron ago so manga wata iyan kaan iran mapalad ko Allah ko kibayaon iran on ko hadapan iyan.
Oriyan iyan na kowaa ngka ini ko lima iran na totonga ngka sii ko aparan a aya den ipesepaat ko Allah a ikasosoat iyan so mamot iyan.
Mapasad oto na kowaa ngka so kagepe angkai a bilibili na palada ngka ko Allah ko kibayaon ka on ko hadapan iyan na giyai den i bagian ka ko lawas iyan.
Igira a aden a imam a pagidinan ko kaiimami na so kagepe ago so bobon o bilibili a pagosaren ko kapagidini ron na kisenggay a rek aken ka mapembagian ai o manga imam.
Giyai na lalayon bagian o manga imam igira a dii korban so manga taw sa Israil pantag bo ko kanggiginawai ka aya iran den pamemegayan ko Allah.
Amay ka matay si Aron na ipetenan so soti a manga nditaren iyan ko manga wata iyan ka aya iran mapenditar ko kaselawati ago kapagidini kiran ko kaiimami.
So wata i Aron a pekasambi on ko kaiimami na di niyan ai dii nditaren ko soled o pito gawii igira a pesoled sekaniyan ko Barombarong a dii Telabokan sa kapegimam iyan sii ko Soti a Darpa.
Kowaa ngka so bilibili a pagosaren ko kipagidinen ko kaiimami na tindaan ka so sapo iyan ko soti a darpa.
Sii ko gimowa o Barombarong a dii Telabokan na ron kekan i Aron ago so manga wata iyan so bilibili ago so paan a matatago ko reban.
Siran i pekakan sangkai a manga nganin a inosar ko kiyapapasa ko dosa ko kiyaidini kiran ko kaiimami ago so kiyasotiya kiran ogaid na da den a salakaw a ba on pekakan ka kagiya giyanan na soti.
O aden a kepitaan ko sapo o bilibili o di na paan na totonga ngka. Di den ai kekan ka soti.
Nggolalanen ka so langon taman a inisogo aken reka mipantag ki Aron ago so manga wata iyan. Pito gawii a kapengidini ngka kiran ko kaiimami.
Oman gawii na korban ka sa mama a sapi sabap ko dosa kaan mapapas. Giyanan i kakesotiya ko aparan. Oriyan iyan na salawati ngka sa lana so aparan kaan misenggay a rek aken.
Sowaa ngka ini sa oman gawii ko soled o pito gawii. Mapasad oto na kesoti piyapiya so aparan na apiya antonaa i makaseko on na kesoti.
Giyai i lalayon a pekisapaat ka ko aparan oman gawii dowa timan a kangodaan a bilibili a miyakasesaragon a idad iyan.
So satiman on na mapekorban ka ko kapipita na so isa on na sii ko kaperimon iyan.
Aya iperakes ka a isepaat ko keona a bilibili na isa ka kilo a arina a bobonaon a isa ka litro a lombos a lana a olibi ago isa ka litro a arak a pagododen a aya den sapaat a panginginomen.
Korbana ngka so ikadowa a bilibili sii ko kaperimon iyan na perakesan ka sa datar sa kala o pangenengken ago panginginomen a ipesepaat igira a kapipita. Giyanan na petotongen a ipesepaat a mamot ko Allah.
Taman ko kapepemagapidapidi rekano na giyangkai a petotongen a ipesepaat na lalayon ipenggolalan ko hadapan o Allah sii ko gimowa o Barombarong a dii Telabokan. Ron aken seka ipetelabok ago ipembitiyarai.
Roo aken pen mambo ipetelabok so manga Israil na kesoti angkoto a darpa a nggolalan ko bantogan aken.
Sotin aken so Barombarong a dii Telobokan ago so aparan na isenggay aken si Aron ago so manga wata iyan a makapanalagad raken a manga imam.
Keden ako ko manga Israil na kebaloy ako pen a Tohan iran.
Ketokawan iran a saken so Allah a Tohan iran a aya kiran miyakaliyo ko inged a Misir kaan ako kiran makakaden. Saken so Allah a Tohan iran.
Mbaal ka sa aparan a kayo a akasiya a petotongan sa doka.
Pakapatpasagia ngka ini a tenga sa mitros a katas iyan ago kabelang iyan ago isa ka mitros a kaporo iyan a pagonain on so manga pangapanga niyan sii ko manga rogo niyan.
Lapisi ngka sa lombos a bolawan so poro iyan so manga kilid iyan ago so manga pangapanga niyan na bibiri ngka pen sa bolawan so melilibeta on.
Mbaali ngka sa dowa timan a rambit a bolawan a pematriin ko kababaan o bibir iyan a nggagaisa ko oman i sabala on a ron ipesenggar so manga tibal igira a pegawidan.
Na mbaali ngka so manga tibal a kayo a akasiya na go ngka pelalapisi sa bolawan.
Betaden ka angkai a aparan sii ko onaan o kortina a idadalong ko Kaban sa Kapasadan ago so lekeb iyan a ron pepepasa so dosa ago ron ako reka pen dii makitelabok.
Oman mapita na pepekatotong si Aron sa doka sangkai a aparan igira a pekibiren iyan so manga solo.
Na igira a perimon a petenteman iyan so manga solo na peketotongan iyan peroman sa doka. Giyangkai a kapetotong sa doka ko hadapan o Allah na lalayon a di ron dii kinggolalanen taman ko kapepemagapidapdi rekano.
Di ngka sepaati angkai a aparan sa di sak a doka o di na apiya antonaa a petotongen a ipesepaat o di na so ipesepaat a pangenengken aya pen o ba ngka ododi sa sapaat a panginginomen.
Makaisa ko saragon na kesoti i Aron so aparan ko kapetegoi niyan sa rogo ko manga pangapanga niyan a sii kowaa ko rogo o ayam a inikorban sabap ko dosa kaan mapapas. Mipenggolalan ai oman saragon taman ko kapepemagapidapidi rekano. Giyangkai a aparan na lebi a soti a isesenggay a rek o Allah.
Na pitero pen o Allah ki Mosa a
Amay ka isorat ka so manga Israil ka mbilangen ka siran na pekabegay so oman i isa kiran ko Allah sa sadka a iperending iyan sa niyawa niyan. Aya sabap iyan na an siran di peketanai a paniyakit sii ko kapembilanga ngka kiran.
Oman i isa a keped ko minibilang a manga taw na pekabegay sa nem ka gramo a pirak a timbangen ko timbangan a pegosaren ko Barombarong. Giyai na ipesedka iran ko Allah.
So langon o kibilang maana a so oman i isa a miyakadowa polo ragon a idad iyan o di na kalalawanan pen na kibegay niyan angkai a sadka ko Allah.
So kawasa na di pekabegain sa ba kelawani so nem ka gramo a pirak na so mambo so miskin na di pekabegain sa ba ini kakorangi amay ka ipesedka iran ai ko Allah a kirending ko manga niyawa iran.
Tarimaa ngka angkai a pirak ko manga Israil na osara ngka ko kapekibira ko Barombarong a dii Telabokan. Giyangkai a sadka na ipetedem o Allah ko manga Israil kaan mirending ko manga niyawa niyo.
Na pitero pen o Allah ki Mosa a
Mbaal ka sa mala a palanggana a tombaga a pepengonaban a rakes o tombaga a pembatogan on. Betaden ka ini ko pageletan o Barombarong ago so aparan na go ngka tagoi sa ig.
Si Aron ago so manga wata iyan na kapengonaban iran on a lima iran ago so manga ai ran.
Igira a pesoled siran ko Barombarong na makapengonab siran daan ko ig kaan siran di pematay. Na igira a pegobay siran ko aparan ka pesepaat siran on sa petotongen a soasoat ko Allah
Na disomala a kapengonaban iran a lima iran ago so manga ai ran kaan siran di pematay. Giyai na taman sa pakataman a sogoan a mipenggolalan i Aron ago so manga moriyataw niyan taman ko kapepemagapidapidi kiran.
Pitero pen o Allah ki Mosa a
Pangowa ka sa lebi a manga pipiya a palapa nem ka kilo a ig o timek a mira telo ka kilo a mamot a kemi telo ka kilo a mamot a tebo
Nem ka kilo a kasiya a langon ai timbangen ko timbangan a pegosaren ko Barombarong ago pat ka litro a lana a olibi.
Mbaali ngka ini a soti a lana diyabat a pakapesembosemboren a datar o dii kambaali ko ikekamotan. Kebaloy ai a soti a lana diyabat.
Na osara ngka ini sa kapenalawati ngka ko Barombarong a dii Telabokan so Kaban sa Kapasadan
So lamisaan a rakes o langon a ipamemetad on so petegoan sa solo ago so manga igagama iyan so aparan a petotongan sa doka
So aparan a petotongan sa ipesepaat a rakes o langon a kasangkapan on ago so pen so palanggana a dii pangonaban a rakes o pembatogan on.
Langon ka ini senggain a rek o Allah kaan ai mabaloy a lebi a soti na apiya antonaa i pekaseko on na kesoti.
Panalawati ngka sa lana si Aron ago so manga wata iyan na senggain ka siran a makapanalagad raken a manga imam.
Teroa ngka ko manga Israil a Giyai i lana diyabat a ipapantag raken taman ko kapepemagapidapidi rekano.
Di niyo ron pagododi so di on kapapatotan a manga taw aya pen o ba kano mbaal sa lana a datar ai sa kapakapesembosembora on. Giyai na soti na disomala a ibilang iyo mambo a soti.
Apiya antawaa rekano i magembaal sa datar iyan o di na apiya antawaa i pelana on ko kena a ba imam na kebelag ko isa ka maginged a Israil. 
Oriyan iyan na pitero o Allah ki Mosa a Kowa ka sa manga mamot a manga palapa a so istakti onika galbanom ago lombos a doka na langon den ai pakapendatadataren sa kadakel.
Mbaali ngka ini a mamot a doka a pakapesembosemboren a datar o dii kambaali ko ikekamotan. Ketimosan ai kaan di kebinasa ago an masoti.
Teponga ngka so ped on na awidi ngka ko Barombarong na go ngka betaden ko danga o Kaban sa Kapasadan a ron ako reka dii makitelabok. Tarimaa niyo ai a lebi a soti.
Di niyo pagembaalen a ginawa niyo sa apiya antonaa a doka a datar ai sa kapakapesembosembora on. Bilangen iyo a soti a isesengay ko Allah.
Apiya antawaa rekano i magembaal sa datar iyan ka ba niyan den pagosara a ikekamotan na kebelag ko isa ka maginged a Israil.
Na pitero pen o Allah ki Mosa a
Ilaya ngka ka pinili aken si Bisalil a wata i Ori a wata peman i Hor a ped ko mbatabataa a Yodah
Na sinep aken sekaniyan ko Roh o Tohan a rakes o moodiset kapasang ago katao ko langon a pitibarangan a papandayan
Maana a so kapeteonga ago so kapegartai ko bolawan pirak ago tombaga
So kapenapili ago kasokodi ko manga montiya so kapangokiri ko kayo ago so kanggalebeka ko langon a pitibarangan a pepedayan.
Liyo ron pen na initoro aken a ogopa iyan si Oholiyab a wata i Ahisamak a ped ko mbatabataa a Dan. Piyamegan aken mambo sa moodiset so langon a manga panday kaan iran kambaali so langon taman a iniinsarat aken rekano a pagembaalan
A maana so Barombarong a dii Telabokan so Kaban sa Kapasadan a rakes o lekeb iyan ago so langon a pagigimo o Barombarong
So lamisaan a rakes o manga ipamemetad on so lombos a bolawan a petegoan sa solo ago so manga igagama iyan so aparan a petotongan sa doka
So aparan a petotongan sa ipesepaat a rakes o langon a kasangkapan iyan so palanggana a dii pangonaban ago so pembatogan on
So pagaolen a manga nditaren a so soti a nditaren i Aron a so imam ago so manga nditaren o manga wata iyan a pekesolot iran igira a pepegimam siran
So lana diyabat ago so pen so doka a petotongen ko Soti a Darpa. Pagembaalan iran ai langon a aya kaketoman o inisogo aken reka.
Oriyan iyan na pitero o Allah ki Mosa a
Teroa ngka ko manga Israil a Selaselaa niyo so manga Gawii aken a Idedeke. Giyanan na nanao raken ago sii rekano taman ko kapepemagapidapidi rekano kaan iyo katokawi a saken so Allah a sominggay rekano a rek aken.
Selaselaa niyo so Gawii a Idedeke ka soti anan rekano. Apiya antawaa i somogok ko kokoman iyan na kebono apiya antawaa i nggalebek sangkoto a gawii na kebelag ko isa ka maginged a Israil.
Nem gawii a mipenggalebek iyo ogaid na so ikapito gawii na Gawii a Idedeke a pantag bo ko Allah. Apiya antawaa i nggalebek sangkoto a gawii na kebono.
Mapeselasela o manga Israil so Gawii a Idedeke ko kapetomana iran ko kokoman iyan taman ko kapepemagapidapidi kiran ka da a kaposan iyan ai a kapasadan.
Giyanan na taman sa pakataman a nanao raken ago sii ko manga Israil ka miyakanem gawii a kiyaadena o Allah ko langit ago so doniya na sii ko ikapito gawii na gominek nggalebek ka domike.
Kagiya mapasad mimbitiyarai o Allah si Mosa sii ko Palaw a Sinay na inibegay niyan on so dowa timan a mapapapan a ator a kikasosoratan ko manga sogoan a inisorat on o tindoro o Tohan.
Kagiya mailay o manga taw a miyatey den a da kapakatondagay i Mosa ko palaw na mitimotimo siran ki Aron na pitero iran on a Di tano katawan o antonaa i miyasowasowa angkoto a mama a si Mosa a miwit rektano sii poon sa Misir. Kagiya ka maoto na mbaalen kami ngka sa tohan a makapengonaan rektano.
Na pitero kiran i Aron a Pokasa niyo so manga aritis a bolawan a kisosoloten o manga karoma niyo ago so manga wata iyo a manga mama ago babay na pangowita niyo raken.
Mandiyadi na piyamokas o langon o manga taw so manga aritis iran na piyangowit iran ki Aron.
Kinowa niyan angkai a inipamegay iran on na tiyowang iyan na go pipandayan iyan a panasang sa kiyambaali niyan on a barahala a inisayan sa nati a sapi. Na pitero o manga taw a Hey manga Israil giyai i tohan tano a miwit rektano sii poon sa Misir!
So kiyanega sii i Aron na mimbaal sekaniyan sa aparan ko hadapan o bolawan a sapi na go inipananalo niyan a tig iyan a Mapita na kendorian tano so Allah.
Na teked a kapipita ko talondog a gawii na miyangowit siran roo sa manga pangangayamen a pikorban iran ago inisapaat iran a petotongen ago aden pen a ped a inisapaat iran pantag bo ko kanggiginawai. . Oriyan iyan na miyamangontod so manga taw na mikekan siran ago miyamanginom na taros a miyamanindeg ago mikeriyala sebenar.
Mandiyadi na pitero o Allah ki Mosa a Tondagay ka nggagaan ka so manga pagtaw ngka a inowit ka sii poon sa Misir na piseboan iran a ginawa iran.
Da bo matey na tomiyalikod siran ko lalan a inisogo aken kiran ka inimbaal iran a ginawa iran sa barahala a tiyowang a bolawan a inisayan sa nati a sapi. Na siyododan ago pikorbanan iran a tig iran a Hey manga Israil! Giyai i tohan tano a aya rektano sii miwit poon sa Misir
Pekeilay aken angkanan a manga taw a tig o Allah ki Mosa na mataan a tanto siran a mategas i olo.
Na pakambayaa ko ngka ka pakapemborngaten ko kiran so rarangit aken na go mbinasaan ko siran. Na mbelowin ko seka ago so kebabadan reka a mala a nasiyon.
Ogaid na miyangangampedian si Mosa ko Allah a Tohan iyan a tig iyan a Ya Allah ino ngka pakapemborngata so rarangit ka ko manga taw ngka a miyapakaliyo ngka sa inged a Misir a nggolalan ko kala ka i gees ago so kabarakat ka?
O ba baden matero o manga Imisiren a Marata bes a antap o Allah ko kiyapakaliyowa niyan ko manga taw niyan ka sii niyan siran pemonoa ko manga kapalawan na peyopasen iyan siran pen ko doniya. Kapedipedi ka bo na pakalenggawa ngka so tanto reka a kapekerarangiti salina ngka so mapipikir ka a kasiksaa ngka ko manga taw ngka.
Tademi ngka so manga oripen ka a so Ibrahim Iskak ago Israil ago so inisepa a ka kiran sii ko Ingaran ka a tig ka a Pakapendakelen ko so kebabadan rekano a datar sa kadakel o manga bitoon sa langit na imbegay aken ko manga moriyataw ngka so dalem angkai a inged a initopa ko a mapekewali ran sa taman sa pakataman.
Na giyoto a misendit so Allah na da niyan pakatanaa ko manga taw niyan so kasiksaan a miyatero iyan a itelingoma niyan kiran.
Na gomiyanat si Mosa na tomiyondagay ko palaw a kaaawidan iyan so dowa timan a mapapapan a ator a kikasosoratan sa manga sogoan so oman i seklida on.
So den so Tohan i mimbaal sangkoto a dowa timan a mapapapan a ator na sekaniyan den i tomiyombok on ko manga sogoan.
Na kagiya maneg i Yosowa so manga taw a dii mamangogiyab na pitero iyan a Aden a pekeneg aken a oni a katidawa roo ko kampo.
Tig i Mosa a Kena oto a ba kapameseg o miyamakataban aya pen o ba kagoraok o piyamanaban ka oni o dii mamagidaida a pekeneg aken.
Kagiya makarani si Mosa ko kampo na miyailay niyan so sapi a bolawan ago so manga taw a dii seseyaw na tanto sekaniyan a kiyararangitan. Inipapes iyan so dowa timan a mapapapan a ator a kaaawidan iyan na piroropet iyan ai sii ko itado o palaw.
Na kinowa niyan so sapi a inembaalan iran na tiyonaw niyan ko apoy. Tiyapotapong iyan ago inibombor iyan ko ig na piyamakiinom iyan ko manga Israil.
Na pitero i Mosa ki Aron a Antonaa i inikidia reka angkai a manga taw sa kiyapakandosaa ngka kiran sa mala?
Di ka kerarangiti kadnan ko a tig i Aron. Katawan ka den angkai a manga taw a mamot kiran so kanggolaola sa marata.
Ka pitero iran raken a Di tano katawan o antonaa i miyasowasowa angkoto a mama a si Mosa a miwit rektano sii poon sa Misir. Kagiya ka maoto na mbaalen kami ngka sa tohan a makapengonaan rektano.
Mandiyadi na pitero aken kiran a Apiya antawaa rekano i aden a imbolawanan iyan na pokasa niyan on. Na inipamegay iran raken so manga bolawan iran na iniitog aken ko apoy na baden ini miyabaloy angkai a nati a sapi!
Na miyailay i Mosa a da mipaar i Aron so mitataralo a dii kakeriyala o manga taw na go kekowa siran a pagereg ko manga ridoay iran.
Kagiya ka maoto na tominindeg si Mosa ko gimowa o kampo na inipananalo niyan a Apiya antawaa rekano i tempil ko Allah na song raken! Na mitimotimo on so langon o mbatabataa a Libi.
Na pitero iyan kiran a Giyai i pitero o Allah a Tohan o manga Israil Oman i isa rekano na takipen iyan so pedang iyan na pagenebeneba niyo so mbalabala ko kampo na pamonoa niyo so manga pagari niyo manga layok iyo ago manga siringan iyo.
Na ininggolalan o mbatabataa a Libi so iniinsarat kiran i Mosa na sii den sangkoto a gawii na manga telo nggibo a manga mama a miyamatay.
Oriyan iyan na pitero kiran i Mosa a Imanto a gawii na inisenggay niyo a ginawa niyo ko Allah sabap sa da niyo panganogoni so manga wata iyo a manga mama ago so manga pagari niyo sabap sii na riyakmatan kano o Allah.
Sii ko miyakatalondog a gawii na pitero i Mosa ko manga taw a Mala a miyandosa niyo. Ogaid na tekedeg ako imanto ko Allah sii ko palaw ka baanda ko ron kapakirilai so dosa niyo.
Na komiyasoy si Mosa ko Allah na tig iyan a Ya Allah mataan a tanto a mala a miyandosa angkai a manga taw! Inimbaal iran a ginawa iran sa katohanan a bolawan.
Kapedipedi ka bo na rilai ngka so dosa iran ka o di na ponasa ngka baden so ngaran aken ko ribro a minisorat ka.
Tig o Allah ki Mosa a Sekaniyan oto a miyakandosa raken i ponasen ko ko ribro aken.
Na lalakaw ka den imanto na agaka ngka so manga taw ko darpa a miyatero aken reka na pengonaan rekano so malaikat aken. Ogaid na pekatalingoma so gawii a itena aken sangkai a manga taw so dosa iran.
Mandiyadi na tiyanaan o Allah sa paniyakit so manga taw sabap ko inikidia iran ko sapi a bolawan a inembaalan i Aron.
Oriyan iyan na pitero o Allah ki Mosa a Ganati ngka angkai a darpa seka ago so manga taw a inowit ka sii poon sa Misir na song kano ko inged a inisepa aken ko Ibrahim Iskak ago Yakob a tig aken a Imbegay aken ai ko manga kebabadan rekano.
Sogo ako sa malaikat a pengonaan rekano na mbogaon ko roo so manga Kanaaniyo Amoriyo Hitiyo Pirisiyo Hibiyo ago manga Hibosiyo.
Song kano sangkoto a inged a pekepakayan ago oodaren a lopa on ogaid na di ako rekano magonot ka mategas kano i olo a manga taw na o ba ko sekano mabinasa sii ko kapelalakaw niyo.
Kagiya maneg o manga taw angkai a inikerata a ginawa iran a katero na mimboboko siran na da den a ba kiran somiyolot sa imbolawanan.
Ka miyatero o Allah ki Mosa a Teroa ngka ko manga Israil a Mategas kano i olo a manga taw. O monot ako rekano apiya sakotika bo na o ba ko sekano mabinasa. Imanto na pokasa niyo so manga imbolawanan iyo ka pemikiren aken o antonaa i ikidia ko rekano. 
Kagiya ka maoto na sii ko oriyan o kiyaawa o manga Israil ko Palaw a Sinay na kena a ba siran somosolot sa imbolawanan.
Aya adat i Mosa na pembangon sa Barombarong ko liyo o kampo a malo on mawatan na bitowan iyan ai sa Barombarong a dii telabokan. Apiya antawaa i kebaya makimosawir ko Allah na pekasong sekaniyan sangkoto a Barombarong ko liyo o kampo.
Igira a pegantap si Mosa ko Barombarong na dii meliliyo so langon o manga taw ka pemanindeg siran ko gimowa o manga Barombarong iran na di iran dii simaan si Mosa taman ko kapakasoled iyan ko Barombarong.
Oman on somoled si Mosa na manog so mapopolaos a gabon ka petereg ko gimowa o Barombarong sii ko dii kimbitiyarain o Allah ki Mosa.
Na anda den i kakeilaya o manga taw ko mapopolaos a gabon a sii matatago ko gimowa o Barombarong na palaya siran pemanodiyod a so oman i isa kiran na sii ko gimowa o Barombarong iyan.
Na dii mbitiyarai o Allah si Mosa a magaadapa siran a datar o dii kimbitiyarain o mama ko layok iyan. Igira a pekesoy si Mosa ko kampo na so mangoda a salinggogopa iyan a si Yosowa a wata i Non na di magawa ko Barombarong.
Pitero i Mosa ko Allah a Mataan a miyatero o ka raken a Agaka ngka angkai a manga taw sangkoto a darpa ogaid na da ngka raken pakitokawi o antawaa i pekaonoten ka raken. Miyatero o ka raken a Katawan aken seka piyapiya ago miyasoat ako reka.
Na o mataan a miyasoat ka raken na pangendaon ka raken so manga okit ka kaan aken seka katokawi ago an aken seka pen kapanonoatani. Na tatademi ngka a giyangkai a nasiyon na manga pagtaw ngka.
Tig o Allah a Saken den i magonot rekano na pekadekeen ko sekano.
Na tig on i Mosa a O di kami ngka pagonoti na di kami ngka pekaganata sangkai a darpa.
Ka andamanaya i kaketokawi ron o ped a taw sa miyasoat ka raken ago so manga pagtaw ngka o di kami ngka onoti? Antonaa pen i kakibida ami ago so manga pagtaw ngka ko langon o ped a taw sa doniya?
Na tig o Allah ki Mosa a Pagamponen ko so pangni ngka sabap sa katawan aken seka piyapiya ago miyasoat ako reka.
Tig i Mosa a Kapedipedi ka bo na pakiilain ka raken so bantogan ka.
Na pitero o Allah a Pakasagaden ko so langon a tihaya aken sii ko kamamasaan ka na mbeton aken so Ingaran aken a Allah sii ko hadapan ka. Ikepedi aken so kebayaan aken komapedi na ipengalinggagaw aken so kebayaan aken mangalinggagaw.
Ogaid a tig iyan na di ngka keilay so paras aken ka da den a ba raken pekailay a ba pen maoyag.
Na pitero pen o Allah a Ilaya ngka ka aden a darpa a marani raken a sii ka pekatindeg ko lakongan.
Na amay ka somagad so bantogan aken na tegoon aken seka ko kaoopakan ko lakongan na isepeng aken reka a lima ko taman sa kapakasagad aken.
Maipos oto na pokasen ko reka so lima ko na keilay ngka a likod aken ogaid na di den keilay a paras aken.
Pitero o Allah ki Mosa a Panapil ka sa dowa timan a mapapapan a ator a datar o miyaona ka isorat aken on so manga katero a minisorat ko miyaona a manga ator a piroropet ka.
Tiyagar ka ko kapipita na takedeg ka ko Palaw a Sinay na pangadap ka raken roo ko poro iyan.
Da den a ba reka pekaonot da den a taw a ba keilay ko apiya anda sii ko palaw aya pen o ba aden a manga bilibili o di na manga sapi a ba makapenateb ko itado o palaw.
Mandiyadi na miyamanapil si Mosa sa dowa timan a ator a datar o miyaona. Sii ko teked a kapipita na tomiyakedeg sekaniyan ko Palaw a Sinay a aya den inisogo o Allah na inawidan iyan roo so dowa timan a ator.
Na giyoto a miyanog so Allah sii ko gabon na tominindeg roo a ped iyan na bito niyan on so Ingaran iyan a Allah.
Somiyagad so Allah ko hadapan i Mosa a ipepenanalo niyan on a Saken so Allah so Allah a so Tohan a masalinggagaw ago makapediin kena a ba malebod kararangiti ago tanto a mala i limo ago kasasarigan.
Lalayon aken ipekelimo so pisenggibowan a manga taw ago perilaan aken so kamarataan so kapakasogok ago so kapakandosa. Ogaid na di aken den pelepasen domaneg so miyamakandosa ka ipetena aken so dosa o manga ama ko manga wata ago manga apo iran taman ko ikatelo ago ikapat ka apid iran.
Somiyodiyod somambot si Mosa ka sominimba
A tig iyan a Ya Allah o miyasoat ka raken na pengnin ko a monot ka rekami. Apiya pen o mategas i olo angkai a manga taw na rilai ngka so kamarataan ago kadostaan ami na tarimaa kami ngka a kawali ngka.
Na pitero o Allah a Magembaal ako imanto sa kapasadan mipantag ko manga Israil. Sii ko kamamasaan iran na penggolaola ako sa manga pakamemesa a da den manggolaola ko apiya anda a nasiyon ko dalem o doniya. Na so langon a taw a kibabalingan iyo na keilay iran so mapenggalebek o Allah ka piyakalekelek so penggolaolaan aken sabap rekano.
Tomana niyo so ipesogo aken rekano imanto. Mbogaon ko so manga Amoriyo Kanaaniyo Hitiyo Pirisiyo Hibiyo ago manga Hibosiyo sii ko kapegantap iyo kiran.
Pananggilai niyo o ba kano pakipesadanowa ko manga taw a kibabaling ko inged a songowan iyo ka o ba ini rekano militag.
Ka nggegebaa niyo baden so manga aparan iran paminasaa niyo so babarakaten kon a manga ator iran na pamataa niyo pen so manga polaos a toos ko katohanan iran a Asirah.
Da den a salakaw a tohan a ba niyo simbaa ka so Allah na aya Ingaran iyan na Tanaod na tanaod sekaniyan a Tohan.
Iketiyari niyo o ba kano pakipesadanowa ko manga taw a kibabaling sangkoto a inged ka igira a pesimba siran ko manga katohanan iran ago di siran on dii korban na mboyoon kano iran na pekakan kano ko di iran on dii korbanen.
Na o pakipangaroma niyo ko manga wata iyo a manga mama so manga babay kiran na igira a pesimba angkoto a manga babay ko manga katohanan iran na pagagaken iran so manga wata iyo a manga mama sa katalikodi ran raken ka simba siran mambo sangkoto a manga katohanan.
Di niyo pagembaalen a ginawa niyo sa tiyowang a manga barahala.
Selaselaa niyo so Pista ko Kakan sa Paan a da a Tapay ron. Sii ko soled o pito gawii na kan kano sa paan a da a tapay ron ka aya ko rekano inisogo. Nggolalanen iyo ai ko miyatendo aken a manga gawii sii ko olanolan a Abib ka aya niyo kiyapakaawa sa Misir.
Oman i paganay a ipembawata iyo a mama ago oman i paganay a ipembawata o manga pangangayamen iyo a ndatar so sapi bilibili o di na kambing na kibilang a rek aken.
Sanggara niyo a nati a bilibili so paganay a inimbawata o kimar ogaid na o di niyo senggara na lepoa niyo a lig iyan. Sanggara niyo so langon o paganay a inimbawata iyo a mama. Da den a ba raken makapengadap a ba da a ipeselasela iyan.
Nem gawii a mipenggalebek iyo ogaid na sii ko ikapito gawii na deke kano apiya pen sii ko mosim a idadado ago iraragon na pekadeke kano ron den.
Selaselaa niyo so Pista ko Kaperagon oman iyo pagepoonan meragon so paganay a inionga o trigo niyo ago so pen so Pista ko Kapanimo sii ko kakepopos o ragon.
Makatelo ko saragon na so langon a manga mama rekano na makapengadap ko Allah a Lebi a Mamaapaar a so Tohan o Israil.
Na amay ka miyabogaw aken den so manga nasiyon ko inged a songowan iyo ago miyapakaolad aken so kapegingedan iyo na da den a ba keterangan magaw ko lopa iyo igira a pepamanong kano mangadap ko Allah a Tohan iyo sa makatelo ko saragon.
Di niyo sepaaten so rogo o pikorban iyo a pangangayamen a ba niyo ron perakesen so paan a aden a tapay ron na da den a ba niyo pekapitai ko pikorban iyo ko kiyaselaselaa niyo ko Paska.
Oman saragon na awidi niyo ko Walay o Allah a Tohan iyo so lebi a mapiya a pereperan ko paganay a keragon iyo. Di niyo tindaan so nati a kambing o di na bilibili ko gatas o ina iyan.
Na pitero pen o Allah ki Mosa a Soraten ka angkai a manga katero ka mipepasod sangkai a manga katero so kapasadan a inembaalan aken mipantag reka ago so manga Israil.
Na ndodoo den si Mosa a ped o Allah ko soled o pat polo ka kadadaondaw ago kagagawii a da den makakan o di na makainom. Na inisorat iyan ko manga mapapapan a ator so manga katero o kapasadan a so Sapolo a Sogoan.
Sii ko kapetondagay i Mosa ko Palaw a Sinay a aawidan iyan so dowa timan a mapapapan a ator a kasosoratan ko kapasadan na pesigay so paras iyan sabap ko kinimbitiyarain iyan ko Allah ogaid na di niyan ai katawan.
Kagiya mailay i Aron ago so langon a manga Israil si Mosa a pesigay so paras iyan na miyangaalek siran o ba siran on obay.
Ogaid na tiyalowan siran i Mosa na giyoto a pipetoan sekaniyan i Aron ago so langon a manga olowan ko isa ka maginged na miyakimbitiyarai kiran si Mosa.
Oriyan oto na miyamangobay ron so langon o manga Israil na inisampay niyan kiran so langon a sogoan a inibegay ron o Allah sii sa Palaw a Sinay.
Kagiya makapasad si Mosa makimbitiyarai kiran na siyapengan iyan a paras iyan.
Ogaid na igira a pesoled si Mosa ko Barombarong ko hadapan o Allah ka makipembitiyarai ron na pesewaan iyan a paras iyan taman sa kapakaliyo niyan. Na igira a pepekaliyo sekaniyan na di niyan dii teroon ko manga Israil o antonaa i inisogo on a peteroon iyan kiran
Na pekeilay iran a pesigay so paras iyan na giyoto a pesepengan iyan peman a paras iyan taman ko pekatalondog a kasoled iyan roo a makipembitiyarai ko Allah.
Linimod i Mosa so langon o isa ka maginged a Israil na pitero iyan kiran a Giyai i manga inisogo o Allah a ipenggolalan iyo
Nem gawii a mipenggalebek iyo ogaid na so ikapito gawii na soti rekano a gawii ka Gawii a Idedeke a pantag bo ko Allah. Apiya antawaa i nggalebek on na kebono.
Apiya so kabiyag sa apoy sii ko manga walay niyo ko Gawii a Idedeke na di niyo ai penggalebeka.
Pitero i Mosa ko langon a manga Israil a Giyai i inisogo o Allah
Kowa kano ko manga tamok iyo sa pamemegayan ko Allah. Oman i isa a keterang so poso iyan na pekaawid sekaniyan ko Allah sa pamemegayan a bolawan pirak o di na tombaga
Biro kasomba ago mariga a tanor ago landap a sotra bombol a kambing
Kobal a bilibili a iniloto sa mariga ago kobal o mangaala a seda kayo a akasiya
Lana a tegoon ko solo manga palapa a isembor ko lana diyabat ago sii ko petotongen a doka
Ago manga montiya a oniksa ago ped a manga montiya a ipeneket ko saliko o maporo a imam ago sii ko raben iyan.
Langon kano a mapasang i kanggalebek na song kano raken na go niyo pangembaali so langon taman a inisogo o Allah
Maana a so Barombarong a rakes o ipelapis ago so ipesepeng on so manga sadanga manga papan manga pamalawagen manga polaos ago so manga onayan iyan
So Kaban sa Kapasadan a rakes o manga tibal iyan so lekeb iyan ago so kortina a indalong on
So lamisaan a rakes o manga tibal iyan ago so langon a ipamemetad on ago so paan on a ipesepaat ko Allah
So petegoan sa solo a rakes o manga igagama iyan so manga solo ago so ipelana on
So aparan a petotongan sa doka a rakes o manga tibal iyan so lana diyabat ago so doka a petotongen so iperending ko gimowa o Barombarong
So aparan a petotongan sa ipesepaat a rakes o tombaga a tapaan a tegoon on so manga tibal iyan ago so langon a kasangkapan on so palanggana a pepangonaban a rakes o pembatogan on
So manga rending ko lamalama a rakes o manga polaos ago manga onayan iyan ago so iperending ko gimowa o lamalama
So manga lapek ago manga tali a pagosaren ko Barombarong ago sii ko lamalama
Ago so pen so pagaolen a manga nditaren a pesoloten i Aron a imam ago so manga wata iyan a manga mama igira a pegimam siran ko Soti a Darpa.
Mandiyadi na so langon o isa ka maginged a Israil na giyanatan iran si Mosa
Na so oman i isa kiran a miyaterang so poso iyan ago masisinganin iyan na komiyasoy a aawidan iyan so pamemegayan iyan ko Allah a keosar ko kapagembaali ko Barombarong a dii Telabokan ago so langon a pagigimo ron a ipesimba ago so pen so soti a manga nditaren.
So langon a miyanga teterang a ndatar so manga mama ago manga babay na miyamakaoma siran a kiaawid ko langon a pitibarangan a imbolawananan maana a so manga batawi manga aritis manga sising ago manga rinti na inisesadka iran ko Allah angkai a manga bolawan.
So oman i aden a biro kasomba o di na mariga a tanor iyan o di na landap a sotra bombol a kambing kobal a bilibili a iniloto sa mariga o di na kobal o mangaala a seda na inowit iyan roo.
Siran oto a pemakabegay sa pirak o di na tombaga na piyangawidan iran ai na inisedka iran ko Allah na oman i aden a kayo niyan a akasiya a keosar ko apiya anda ko galebek na inowit iyan roo mambo.
So langon a manga babay a mapasang i kambaal sa tanor a biro kasomba ago mariga o di na landap a sotra na inembaalan iran ai na piyangowit iran roo.
So pen so manga babay a kikateterangan ago mapasang i kapanali na piyanali ran so bombol a kambing.
So manga olowan na miyamangawid siran sa manga montiya a oniksa ago ped a manga montiya a ipeneket ko saliko ago so raben.
Miyamangawid siran pen sa manga palapa ago lana a tegoon ko solo ago isembor ko lana diyabat ago sii ko doka a petotongen.
So langon a manga mama ago manga babay a Israil a miyanga teterang na miyamangawid siran sa ipemegay iran ko Allah a ikelas ko poso iran a pagosaren ko kapenggolaolaa ko langon a galebek a inisogo o Allah ki Mosa.
Oriyan iyan na pitero i Mosa ko manga Israil a Ilaya niyo ka pinili o Allah si Bisalil a wata i Ori a wata peman i Hor a ped ko mbatabataa a Yodah
Na sinep iyan sekaniyan ko Roh o Tohan a rakes o kapasang moodiset ago katao ko langon a pitibarangan a papandayan
Maana a so kapeteonga ago kapegartai ko bolawan pirak ago tombaga
So kapenapili ago kasokodi ko manga montiya so kapangokiri ko kayo ago so kanggalebeka ko langon a pitibarangan a pemagartaan a papandayan.
Na inibegay rekaniyan pen o Allah ago sii ki Oholiyab a wata i Ahisamak a ped ko mbatabataa a Dan so moodiset sa kapamangendaowa iran ko manga ped.
Sinep iyan siran a kapasang sa kanggolaolaa ko langon a pitibarangan a galebek a kapangokir kateong kapamorda sa biro kasomba ago mariga a tanor ago landap a sotra ago kapangaol. Mapenggalebek iran so oman i pisosonan o galebek na mapasang siran pen i kapagantangan.
Kagiya ka maoto na si Bisalil si Oholiyab ago so oman i mapasang a mama a bigan o Allah sa moodiset ago katao sa kasowaa ko langon a galebek ko Barombarong na kapengembaalan iran so langon taman a aya kaketoman o inisogo o Allah.
Piyakisogoan i Mosa si Bisalil ago si Oholiyab ago so langon a ped a mapasang a mama a piyamegan o Allah sa moodiset ago so miyanga teterang nggalebek ka pakipepoonan iyan kiran den so galebek.
Na kinowa iran mambo ki Mosa so langon a pamemegayan a piyangawidan o manga Israil a pagosaren ko kapagembaali ko sot a Barombarong. Ogaid na oman mapita na pepengawidan roo pen o manga taw so manga pamemegayan iran.
Sabap roo na so langon a manga panday a dii nggagalebek ko Barombarong na initareg iran pasin so galebek iran
Na pitero iran ki Mosa a Minitaralo so pepengowiten o manga taw a ipenggalebek ko inisogo o Allah.
Mandiyadi na piyakalangkap i Mosa ko dalem o kampo angkai a pandoan a tig iyan a Da den a mama o di na babay a ba pagawid sa apiya antonaa pen a ipesedka niyan a pagosaren ko Barombarong. Sabap roo na gominek roo mangowit so manga taw sa manga pamemegayan
Ka so miyapangowit iran roo den na kiyalawanan pen so keosar ko langon a galebek.
So lebi a mapasang a manga mama ko dii nggagalebek na inembaalan iran so Barombarong a sapolo timan i mangaoolad a dinis a pimbaalan a biro kasomba ago mariga a tanor ago landap a sotra a inipamorda on so lagid o paras o manga malaikat a galebek o mapasang i kapamorda.
So maolad a manga dinis na palaya ndatadatar sa kapangaala a sesapolo ago pat ka mitros a katas iyan ago ndodowa ka mitros a kaolad iyan.
Piyakandaidair iran mamanai so oman i lima timan on.
Oriyan iyan na piyanangilaan iran sa biro a tanor so oman i sesabala a kilid o dowa a ndilima a dinis.
Ndilima polo a minipanangila iran on ko oman i sabala a kilid a miyakapentapantag on so manga tangila iran.
Na mimbaal siran sa lima polo a sambita a bolawan na inosar iran ai ko kiyapakandaira ko dowa a ndilima a dinis a aya on den kiyasatimana.
Kagiya mapasad oto na mimbaal siran sa sapolo ago isa a manga oolad a dinis a bombol a kambing a aya kilapis ko Barombarong.
Giyangkai a sapolo ago isa timan a dinis na ndatadatar sa kapangaala a sesapolo ago lima ka mitros a katas iyan ago ndodowa ka mitros a kaolad iyan.
Piyakandaidair iran mamanai so lima timan on na piyakandaidair iran mambo so nem on timan.
Ndilima polo a minipanangila iran on ko oman i sesabala a kilid o piyakandaidair a manga dinis
Na mimbaal siran sa lima polo a sambita a tombaga a minindair o dowa a piyakandaidair a dinis kaan masasatiman.
Mimbaal siran sa dowa timan pen a ipelapis ko Barombarong a kisapeng on a so isa on na kobal a bilibili a iniloto sa mariga ago so ikadowa a peliyawaon on na manga kobal o mangaala a seda.
Oriyan iyan na mimbaal siran sa manga oolad a papan a kayo a akasiya a pemakatindegen a seblayan ko Barombarong.
Oman i isa on na lima ka mitros a kaporo iyan ago dowa polo ago pito ka porgada a kabelang iyan
Na aden a dowa timan a ai niyan a makandodorog. Ndatadatar a kiyambaali ran ko langon a manga papan o Barombarong.
Inembaalan iran sa dowa polo timan a papan so kilid o Barombarong a matatampar sa pagabagatan
Na mimbaal siran sa pat polo timan a onayan a pirak a ndodowa i onayan so oman i papan ka sesatiman a onayan ko oman i ai o papan.
So peman so sabala o Barombarong a matatampar sa pagotaraan na inembaalan iran sa dowa polo timan a papan
Ago pat polo timan a onayan a pirak a ndodowa i onayan so oman i isa on a papan.
So peman so likod o Barombarong a matatampar sa sedepan na inembaalan iran sa nem timan a papan
Ago dowa timan pen a papan a penagoon ko manga rogo niyan sii sa likod.
Sii sangkai a dowa a rogo o Barombarong na piyakapelapis so dowa timan on a papan a poon sa baba na taman den sa poro a piyakatekesa. Melagid a kiyambaali ko manga papan a piyanago sangkai a dowa a rogo.
Kagiya ka maoto na miyawalo timan langon a manga papan a rakes o sapolo ago nem timan a onayan iyan a pirak a nggagadowa timan ko oman i papan.
Mimbaal siran pen sa kayo a akasiya a pemalawagen a lima timan a kebalawag a makapekekampeta ko manga papan sii ko isa a kilid o Barombarong
Ago lima timan mambo a makapekekampeta ko manga papan sii ko sabala a kilid iyan ago lima pen timan a makapekekampeta ko manga papan a matatampar sa sedepan roo ko likod iyan.
So pelooken a kebalawag ko oman i ndilima on na inembaalan iran a pakapenarosen a poon ko isa a rogo o Barombarong taman ko isa pen a rogo niyan sii ko look o manga papan.
Pilalapisan iran sa bolawan so manga papan na tiyagoan iran sa manga rambit a bolawan a ron pemangisanggar so manga pamalawagen. Na pilalapisan iran mambo sa bolawan so manga pamalawagen.
Inembaalan iran so kortina a biro kasomba ago mariga a tanor ago landap a sotra a inipamorda on so lagid o paras o manga malaikat a galebek o mapasang i kapamorda.
Mimbaal siran sa pat timan a polaos a kayo a akasiya a teyotonan ko rending na pilalapisan iran ai sa bolawan na tiyagoan iran mambo sa manga sadanga a bolawan. Na tiyowang iran so pat timan a onayan iyan a pirak.
So peman so gimowa o Barmbarong na inembaalan iran sa rending a biro kasomba ago mariga a tanor ago landap a sotra a kiyabordaan.
Na inembaalan iran ai sa lima timan a polaos a rakes o manga sadanga iyan. Pilalapisan iran sa bolawan so manga poro iyan ago so manga raros a makapekekampeta on ogaid na so lima timan a manga onayan iyan na inembaalan a tombaga.
Pimbaalan i Bisalil so Kaban sa Kapasadan a kayo a akasiya a pat polo ago lima ka porgada a katas iyan ago dowa polo ago pito ka porgada a kaolad iyan ago dowa polo ago pito ka porgada a kaporo iyan.
Na liyapisan iyan sii sa liyo ago sa soled sa lombos a bolawan na binibiran iyan sa bolawan so melilibeta on.
Mimbaal sekaniyan sa pat timan a rambit a tiyowang a bolawan na piyamateri iyan sii ko kababaan o pat a rogo o kaban a ndodowa timan a rambit ko oman i sabala on.
Mimbaal sekaniyan pen sa manga tibal a kayo a akasiya na pilalapisan iyan sa bolawan
Na inisanggar iyan so manga tibal ko manga rambit sii ko mbala a kilid o kaban kaan on pekitibal.
So lekeb o Kaban a ron pepepasa so dosa na pimbaalan iyan a lombos a bolawan a pat polo ago lima ka porgada a katas iyan ago dowa polo ago pito ka porgada a kaolad iyan.
Na mimbaal sekaniyan sa dowa timan a piyagtawtaw a lagid sa paras o manga malaikat a sisel a bolawan
A oonain ko lekeb a sesatiman a malaikat ko oman i poro iyan.
Sesangora so manga malaikat a totolongan iran so lekeb ago mabebekar so manga papak iran a makasasayap on.
Pimbaalan iyan so lamisaan a kayo a akasiya a telo polo ago nem ka porgada a katas iyan sapolo ago walo ka porgada a kaolad iyan ago dowa polo ago pito ka porgada a kaporo iyan.
Liyapisan iyan ai sa lombos a bolawan na go binibiran iyan sa bolawan so melilibeta on.
Na mimbaal sekaniyan on sa pamalagen ko melilibeta on a telo ka porgada a kaolad iyan na binibiran iyan pen sa bolawan so melilibeta ko pamalagen.
Tomiyowang sekaniyan sa pat timan a rambit a bolawan na piyamateri iyan ko oman i rogo o lamisaan sii ko kikatatagoan ko ai niyan.
Iniobay niyan so manga rambit ko pamalagen ka ron ipesenggar so manga tibal igira a pegawidan.
So manga tibal iyan na inembaalan a kayo a akasiya a liyapisan sa bolawan.
Na inembaalan iyan so manga igagama o lamisaan a palaya den lombos a bolawan so manga lapad manga tagayan ago so manga omoy niyan taman ko manga ladiya a pegosaren ko kipesepaaten ko arak.
Pimbaalan iyan so petegoan sa solo a lombos a bolawan a sisel so itado niyan ago so lawas iyan. Oonain on so manga tagayan iyan a isasayan sa manga obarobar a rakes o manga boko ago so manga ombos iyan.
Nem timan a sapak o lawas iyan a tetelo ko oman i sabala on.
Oman i isa ko nem timan a sapak na tiyagoan sa tetelo a tagayan a isasayan sa obarobar a almondo a rakes o boko ago so ombos iyan.
Sii mambo ko lawas o petegoan sa solo na aden a pat timan a tagayan iyan a isasayan sa obarobar a almondo a rakes o boko ago so ombos iyan.
Aden a satiman a boko ko kababaan o oman i dowa timan a sapak a makambabala ko lawas o petegoan sa solo.
So manga boko ago so manga sapak na oonain ko lawas iyan ago sii ko itado niyan na langon den ai inembaalan a sisel a lombos a bolawan.
Inembaalan iyan so pito a solo iyan ago so manga ipelipit ko sombowan iyan ago so pen so manga talam iyan a palaya den lombos a bolawan.
Telo polo ago pat ka kilo a bolawan a miyaosar iyan ko kiyambaali niyan ko petegoan sa solo taman den ko langon a kasangkapan on.
Pimbaalan iyan so aparan a kayo a akasiya a petotongan sa doka. Piyakapatpasagi iyan a tenga sa mitros a katas iyan ago so kabelang iyan ago isa ka mitros a kaporo iyan a kikaoonain on so manga pangapanga niyan ko manga rogo niyan.
Liyapisan iyan sa lombos a bolawan so poro iyan so manga kilid iyan ago so manga pangapanga niyan na binibiran iyan sa bolawan so melilibeta on.
Mimbaal sekaniyan sa dowa timan a rambit a bolawan na piyamateri iyan ko kababaan o bibir a nggagaisa ko oman i sabala on a ron pekisanggar so manga tibal igira a pegawidan.
Inembaalan iyan so manga tibal a kayo a akasiya na pilalapisan iyan sa bolawan.
Inembaalan iyan mambo so soti a lana diyabat ago so lombos a doka a piyakasembosembor a manga mamot a palapa a datar o dii kambaali ko ikekamotan .
Pimbaalan iyan a kayo a akasiya so aparan a petotongan sa ipesepaat. Patpasagi ini a dowa ago tenga ka mitros a katas iyan ago kabelang iyan ago isa ago tenga ka mitros a kaporo iyan.
Pimbaalan iyan sa pangapanga so oman i isa ko pat a rogo niyan a oonain ko aparan na go liyapisan iyan pen ai langon sa tombaga.
Pimbaalan iyan a tombaga so langon a kasangkapan ko aparan so manga kararaw manga sakerad manga ladiya manga ipesedang sa sapo ago so manga petegoan sa waga.
Inembaalan iyan pen sa tapaan a tombaga so aparan na tiyago iyan ai ko kababaan o taar o aparan a aya kaporo iyan na kiyapatilookan so kaporo o aparan.
Tomiyowang sekaniyan sa pat timan a rambit a tombaga na piyamateri iyan ko oman i rogo o tapaan a ron pekisanggar so manga tibal.
Inembaalan iyan so manga tibal a kayo a akasiya na pilalapisan iyan sa tombaga
Na inisanggar iyan ai ko manga rambit sii ko mbala a kilid o aparan. Inembaalan a sesemba so aparan a manga papan.
Pimbaalan iyan so palanggana a pepangonaban a rakes o pembatogan on a palaya den tombaga. Aya inosar iyan ko kiyambaali ron na so tombaga a manga pagalongan o manga babay a pepanalagad sii ko gimowa o Barombarong a dii Telabokan.
Oriyan iyan na pimbaalan iyan so lamalama o Barombarong. So kilid iyan a matatampar sa pagabagatan na aaladen a manga rending a landap a sotra a lima polo ka mitros a katas iyan
A rakes o dowa polo timan a polaos a pakatitindegen ko dowa polo timan mambo a onayan iyan a palaya den tombaga na so manga polaos na aden a manga sadanga iyan ago ikakampet on a manga raros a palaya den pirak.
So pen so kilid o lamalama sa pagotaraan na datar iyan mambo a kiyambaali ron.
So kilid iyan a matatampar sa sedepan na aaladen a manga rending a dowa polo ago lima ka mitros a katas iyan a rakes o sapolo timan a polaos ago sapolo timan a onayan iyan a so manga polaos na aden a manga sadanga on ago manga raros a palaya den pirak.
So kilid iyan a matatampar sa sebangan a ron matatago so gimowa iyan na dowa polo mambo ago lima ka mitros a katas iyan.
So langon a manga rending a iaalad ko lamalama na palaya den landap a sotra.
So manga onayan a pakatitindegan ko manga polaos na palaya den tombaga na so manga sadanga ago so manga raros o manga polaos na palaya den pirak na so pen so ilalapis ko poro o manga polaos na pirak. So langon a polaos ko lamalama na piyakakekampeta o manga raros a pirak.
So rending ko gimowa o lamalama na biro kasomba ago mariga a tanor ago landap a sotra a piyamordaan. Sapolo ka mitros a katas iyan ago dowa ago tenga ka mitros a kaporo iyan a datar bo o kaporo o manga rending a iaalad ko lamalama.
Aden a pat timan a polaos iyan a rakes mambo o pat timan a onayan iyan a palaya den tombaga. So manga sadanga o manga polaos so ilalapis ko manga poro iyan taman ko manga raros iyan na palaya den pirak.
So langon a manga lapek o Barombarong ago so alad o lamalama na palaya den tombaga.
Giyai i listaan ko langon taman a miyaosar ko kiyambaali ko Barombarong a ron matatago ko Kaban sa Kapasadan. Inisorat ai o manga Libitiyo ko kinisogoon kiran on i Mosa a pikepatasan siran mambo i Itamar a wata i Aron a imam.
(Si Bisalil a wata i Ori a wata peman i Hor a ped ko mbatabataa a Yodah na inembaalan iyan so langon taman a inisogo o Allah ki Mosa.
Aya salinggogopa iyan on na si Oholiyab a wata i Ahisamak a ped ko mbatabataa a Dan. Mapasang sekaniyan i kapenday kapanaong ago kapamorda sa biro kasomba ago mariga a tanor ago landap a sotra.)
So bolawan a inisedka ko Allah a miyaosar ko kiyambaali ko Barombarong na tarotop a sanggibo ka kilo a piyakaokit ko timbangan sii ko Barombarong.
So pirak a miyakowa ko isa ka maginged isako isorat so kadakel iran na telo nggibo ago pat gatos ago dowa polo ka kilo a piyakaokit ko timbangan ko Barombarong.
Giyanan den so ndenem ka gramo a poon ko oman i isa a mama a minibilang a dowa polo ragon a idad iyan ago kalalawanan pen. Aya kadakel o manga mama na nem gatos ago telo nggibo ago lima gatos ago lima polo kataw.
So telo ron nggibo ago pat gatos ka kilo a pirak na inosar ko kiyambaali ko magatos timan a tiyowang a manga onayan o manga polaos o Barombarong taman ko manga onayan o kortina a so oman i onayan na tetelo polo ago pat ka kilo.
So miyalamba on a dowa polo ka kilo na piyangembaalan on i Bisalil so inipelalapis ko manga poro o manga polaos ago so manga sadanga iyan taman ko manga raros iyan.
So pen so tombaga a inisedka o manga taw ko Allah na dowa nggibo ago pat gatos ka kilo.
Inosar iyan ai ko kiyambaali ko manga onayan ko gimowa o Barombarong so tombaga a aparan a rakes o tombaga a tapaan on taman ko langon a kasangkapan on
So manga onayan o manga polaos ko lamalama a melilibeta ko Barombarong a rakes on so onayan o gimowa iyan ago so pen so manga lapek o Barombarong ago sii ko melilibeta on .
Piyangaol iran a biro kasomba ago mariga a tanor so manga nditaren a pesoloten o manga imam igira a pegimam siran ko Soti a Darpa. Inembaalan iran mambo so soti a nditaren i Aron a aya den inisogo o Allah ki Mosa.
Pimbaalan iran so saliko a biro kasomba ago mariga a tanor bolawan ago landap a sotra.
Siyasa iran so bolawan taman sa miyakanipis na go piyanabas iran ai a maroni a kawat a ipengaol ko biro kasomba ago mariga a tanor ago so landap a sotra a so galebek o mapasang i kapangaol.
Inembaalan iran so saliko a dowa timan i rambit ko waga niyan sii ko mbala a kilid iyan kaan ai dii mapakakempet.
So liyangkitan a sambitan a oonain on na datar iyan mambo a kiyambaali ron a biro kasomba ago mariga a tanor ago landap a sotra a giyoto den i inisogo o Allah ki Mosa.
Piyanapilan iran so manga montiya a oniksa na go pisokodan iran ko manga pamalagen a bolawan. Inipanombok iran on so manga ngaran o manga wata o Israil a manga mama
Na inipaneket iran ko dowa a rambit o waga o saliko ka aya ipenanadem ko sapolo ago dowa ka mbatabataa a Israil. So den so inisogo o Allah ki Mosa i pinggolaola iran.
Pimbaalan iran so raben a galebek o mapasang i kapangaol. Datar o saliko a kiyambaali ron a biro kasomba ago mariga a tanor bolawan ago landap a sotra.
Piyakapatpasagi iran ai a lipi a siyaw ka porgada a katas iyan ago kabelang iyan.
Diketan iran ai sa pat koyog a manga montiya. So paganay a koyogan iyan na montiya a robi topas ago komarapar.
So ikadowa koyog na torkowis paramata ago diyamanti
So ikatelo koyog na hasinto agata ago amatista
Na so ikapat koyog na birilo oniksa ago haspiro. Pisokodan ai langon ko manga pamalagen a bolawan.
Oman i isa sangkai a sapolo ago dowa timan a montiya na initombok on so ngaran o isa ko manga wata o Israil a aya den tanda ko isa ko sapolo ago dowa ka mbatabataa.
Mimbaal siran sa manga rantay a lombos a bolawan a tiyalitali a tegoon ko raben.
Na mimbaal siran mambo sa dowa timan a bolawan a ndeketan ago dowa timan a bolawan a kaningkir na inikampet iran so manga kaningkir ko dowa a rogo o raben sii sa tampar sa poro.
Oriyan iyan na iniiket iran so dowa timan a rantay a bolawan ko manga kaningkir sii ko manga rogo o raben
Na so sabala ko poro o manga rantay na inipanaket iran ko dowa timan a ndeketan on a bolawan na go piyanago iran ai ko manga rambit o waga o saliko sii ko panempang iyan.
Mimbaal siran peman sa dowa timan a kaningkir a bolawan na inikampet iran ko dowa a rogo a kababaan o raben sii ko didalem iyan a matatampar ko saliko.
Oriyan iyan na mimbaal siran peman sa dowa pen timan a kaningkir a bolawan na inikampet iran ai ko kababaan o dowa timan a rambit o waga o saliko ko panempang iyan a marani ko tebiraan ago sii ko kaporoan o lalangkitan a sambitan o saliko.
Na piyakapagiketa iran a biro a tali so manga kaningkir ko raben ago so manga kaningkir ko saliko na giyoto a minikampet so raben ko sambitan kaan di kepokas ko saliko a aya iran den pinggolaola so inisogo o Allah ki Mosa.
Inaol iran so kimon a ipepegimam a ipelapis on so saliko a palaya biro a warna niyan.
Aden a lig o kimon ko look iyan a bibibiran sa inaol a kowiliyo kaan di kekisi so sisid iyan.
Piyangaol iran a landap a sotra so manga bangkala i Aron ago so manga wata iyan
A rakes o sorban ago so piyagartaan a manga totob ago so manga sinempek a sotra
Ago so pen so lalangkitan a sambitan a pimbaalan a landap a sotra ago biro kasomba ago mariga a tanor a aya den inisogo o Allah ki Mosa.
Pimbaalan iran a lombos a bolawan so soti a tanda a tegoon ko sorban na initombok iran on angkai a manga katero a aya niyan den siliyo ISESENGGAY KO ALLAH.
Iniiket iran ai ko panempang o sorban a biro a tali a inigakot on a aya den inisogo o Allah ki Mosa.
Sa masa oto na so langon a galebek ko Barombarong a dii Telabokan na palaya den miyapasad. Ininggolalan o manga Israil so langon taman a inisogo o Allah ki Mosa.
Na piyangowit iran ki Mosa so Barombarong ago so ipelapis on taman ko langon a pagigimo ron maana a so manga sadanga iyan manga papan manga pamalawagen manga polaos ago so manga onayan iyan
So ipesepeng on a kobal a bilibili a iniloto sa mariga ago so ipesepeng on pen a manga kobal o mangaala a seda so kortina a indalong ko Kaban
So Kaban sa Kapasadan a rakes o lekeb iyan ago so manga tibal iyan
So lamisaan a rakes o langon a ipamemetad on ago so paan on a ipesepaat ko Allah
So lombos a bolawan a petegoan sa solo so aatoren a manga solo on a rakes o ipelana on ago so langon a manga igagama iyan
So aparan a bolawan so lana diyabat so petotongen a doka ago so iperending ko gimowa o Barombarong
So tombaga a aparan a rakes o tombaga a tapaan on so manga tibal iyan ago so langon a kasangkapan on so palanggana a pepangonaban ago so pembatogan on
So manga rending ko lamalama a rakes o manga polaos ago manga onayan iyan ago so iperending ko gimowa iyan so manga tali ago so manga lapek ko lamalama so langon a pagigimo a pagosaren ko Barombarong a dii Telabokan
Ago so pen so piyangaol a manga nditaren a pesoloten o manga imam igira a pegimam siran ko Soti a Darpa maana a so soti a nditaren i Aron a imam ago so manga wata iyan a manga mama.
So den so langon a manga galebek a inisogo o Allah ki Mosa i mininggolalan o manga Israil.
Na piyariksa i Mosa so langon taman a piyangembaalan iran na miyailay niyan a so den so inisogo o Allah. Kagiya ka maoto na riyakmatan siran i Mo sa.
Oriyan iyan na pitero o Allah ki Mosa a
Sii ko paganay a gawii ko paganay a olanolan na pakatindega ngka so Barombarong a dii Telabokan.
Tagoa ngka on so Kaban sa Kapasadan na go ngka on dalongen so kortina niyan.
Soleden ka ko Barombarong so lamisaan na go ngka on tanora so manga ipamemetad on. Soleden ka on pen so petegoan sa solo na go ngka on tagoa so manga solo iyan.
Betaden ka so bolawan a aparan a petotongan sa doka sii ko onaan o Kaban sa Kapasadan na tayotona ngka ko gimowa o Barombarong so rending iyan.
Betaden ka so aparan a petotongan sa ipesepaat sii ko onaan o gimowa o Barombarong
Na betaden ka pen so palanggana a pepangonaban sii ko pageletan o Barombarong ago so aparan na go ngka tagoi sa ig.
Pakatindega ngka so ipagalad a manga rending ko lamalama o Barombarong na go ngka tayotona ko gimowa o lamalama so rending iyan.
Mapasad oto na kowaa ngka so lana diyabat na go ngka on panalawati so Barombarong ago so langon taman a tiyago on senggain ka ini a rek o Allah ago so langon a pagigimo ron na pembaloy ai a soti.
Oriyan iyan na panalawati ngka so aparan a petotongan sa ipesepaat ago so langon a kasangkapan on senggain ka ini a rek o Allah ka pembaloy a lebi a soti.
Salawati ngka pen so palanggana ago so pembatogan on na go ngka senggain a rek o Allah.
Wita ngka si Aron ago so manga wata iyan ko gimowa o Barombarong a dii Telabokan na pakapeigoa ngka siran sa ig.
Oriyan iyan na soloten ka ki Aron so soti a nditaren na salawati ngka sekaniyan sa lana diyabat a aya ngka on kasotiya kaan ako niyan kapanalagadi sii ko kaiimami ron.
Wita ngka roo mambo so manga wata iyan na soloten ka kiran so manga bangkala iran.
Na panalawati ngka siran mambo a datar o kiyasalawati ngka ko ama iran kaan ako iran kapanalagadi sii ko kaiimami kiran. Giyangkai a kiyasalawati kiran na aya kiran den kiniidinen ko kaiimami taman ko kapepemagapidapidi kiran.
Na so den so langon taman a inisogo o Allah ki Mosa na aya niyan ininggolalan.
Kagiya ka maoto na piyakatindeg so Barombarong ko paganay a gawii ko paganay a olanolan sii ko ikadowa ragon a kiyapakaawa iran sa Misir.
Kagiya mapakatindeg i Mosa so Barombarong na inibetad iyan so manga onayan iyan piyakatindorog iyan on so manga papan piyakakekampeta iyan on so manga pamalawagen ago piyamakatindeg iyan pen so manga polaos.
Oriyan iyan na kiyayat iyan ko Barombarong so lapis iyan na inilapis iyan on so sapeng iyan a aya den kiyatoman o inisogo on o Allah.
Kinowa niyan so dowa timan a mapapapan a ator na tiyago iyan ko soled o Kaban sa Kapasadan na inisanggar iyan so manga tibal ko manga rambit iyan na tiyago iyan on so lekeb iyan a ron pepepasa so dosa.
Oriyan iyan na inisoled iyan so Kaban sa Kapasadan ko Barombarong na tiyayoton iyan on so kortina a indalong on ka aya on den inisogo o Allah.
Tiyago i Mosa so lamisaan sii sa liyo o kortina sii sa tampar sa pagotaraan o Barombarong
Na inibetad iyan on so paan a ipesepaat ko Allah a aya on den inisogo o Allah.
Tiyago iyan so petegoan sa solo sii ko Barombarong a pantag o lamisaan sii sa tampar sa pagabagatan
Na tinteman iyan so manga solo on ko hadapan o Allah a aya on den inisogo o Allah.
Oriyan iyan na tiyago iyan so bolawan a aparan sii ko Barombarong ko onaan o kortina
Na tomiyotong sekaniyan on sa doka a aya on den inisogo o Allah.
Kagiya mapasad oto na tiyayoton iyan den so rending ko gimowa o Barombarong.
Tiyago iyan so aparan a petotongan sa ipesepaat sii ko liyo o gimowa o Barombarong na inisapaat iyan on so petotongen a ipesepaat ago so ipesepaat a pangenengken a aya on den inisogo o Allah.
Inibetad iyan so palanggana a pepangonaban ko pageletan o Barombarong ago so aparan na tiyagoan iyan ai sa ig a ipemangonab.
Si Mosa ago si Aron ago so manga wata iyan na pepamangonaban iran on so manga lima ago manga ai ran
Igira a pesoled siran ko Barombarong o di na pegobay siran ko aparan ka aya den inisogo o Allah ki Mosa.
Oriyan iyan na piyakatindeg i Mosa so ipagalad ko lamalama o Barombarong ago so aparan na go tiyayoton iyan pen so rending ko gimowa o lamalama. Giyoto den i kiyapasada i Mosa ko langon o galebek on.
Oriyan iyan na minikolob so gabon ko Barombarong a dii Telabokan na minipeno on so bantogan o Allah.
Na di pekasoled si Mosa ko Barombarong sabap sa tomatana on so gabon ago mipepeno on so bantogan o Allah.
Sii ko langon a kapelalakaw o manga Israil na igira a pekiporo so gabon ko Barombarong na pengganat siran
Ogaid na taman sa di ron miporo so gabon na di siran mambo melalakaw taman ko gawii a kiporo iyan.
Ka sii ko langon o masa a kapelalakaw iran na so langon o isa ka maginged a Israil na pekeilay iran so gabon o Allah ko liyawaw o Barombarong igira a daondaw ago apoy ko liyawaw niyan igira a gagawii.
Tiyalowan o Allah si Mosa sii ko Barombarong a dii Telabokan na miyakimbitiyarai ron a tig iyan a
Teroa ngka ko manga Israil a Igira aden a isa rekano a pekorban ko Allah na aya kewit iyan on a pekorbanen na isa ko manga pangangayamen iyan a sapi bilibili o di na kambing. 
O aya ipekorban iyan a isepaat a totongen na isa ko manga sapi iyan na aya kewit iyan na so mama on a da a daway niyan. Kewit iyan ai ko gimowa o Barombarong a dii Telabokan kaan matarima o Allah.
Kidapenet iyan a lima niyan ko olo o sapi a pekorbanen a isepaat a totongen na ketarima ini a aya on kisambi kaan mapapas so dosa niyan.
Kesombali iyan so sapi sii ko hadapan o Allah na so manga imam a manga wata i Aron na kekowa iran so rogo iyan na mipemiripirik iran ko langon o manga kilid o aparan a ndodoo ko danga o Barombarong.
Oriyan iyan na kelodasan iyan sa kobal so sapi na pemekangen iyan pen.
Ketagoan o manga imam sa apoy so aparan ago pagitagonan iran
Na taros a ipemetad iran sii ko pekedeg a itagon so miyapamekang a lawas o sapi a rakes o olo ago so manga sibo iyan.
Na keonaban iyan so soled a tiyan o ayam ago so manga bobon iyan na iperakes ai o imam tomotong sii ko aparan. Giyai i dii kakorban sa ipesepaat a petotongen a mamot ko Allah.
O aya ipekorban iyan a isepaat a totongen na isa ko manga bilibili niyan o di na kambing na aya kewit iyan na so mama on a da a daway niyan.
Kesombali iyan so ayam ko tampar sa pagotaraan o aparan sii ko hadapan o Allah na mipemiripirik o manga imam so rogo iyan sii ko langon o manga kilid o aparan.
Mapemekang iyan so ayam na taros a ipemetad ai o imam sii ko pekedeg a itagon ko aparan a rakes o olo ago so sibo iyan.
Na keonaban iyan so soled a tiyan o ayam ago so manga bobon iyan na iperakes ai o imam tomotong sii ko aparan. Giyai i dii kakorban sa ipesepaat a petotongen a mamot ko Allah.
O aya ipekorban iyan a isepaat a totongen sii ko Allah na papanok na aya kewit iyan na marapatik o di na pagapak.
Kewit ai o imam ko aparan na mbibiden iyan so lig o papanok sa kambadota niyan ko olo niyan na totongen iyan ai ko aparan na mapekatoga iyan so rogo iyan ko kilid o aparan.
Kekowa niyan so tinokaan o papanok ago so matatago on na kilebad iyan sii ko masesedepan o aparan a ndodon so ombi.
Na kekapetan iyan so manga papak o papanok na pagopaken iyan so lawas iyan a kena a ba niyan pakapembelaga na taros a totongen iyan ko pekedeg a itagon ko aparan. Giyai i dii kakorban sa ipesepaat a petotongen a mamot ko Allah.
Igira a aden a pesepaat sa pangenengken ko Allah na aya kewit iyan na mapiya a arina. Keododan iyan ai sa lana a olibi ago perakesan iyan sa doka
Na kewit iyan ko manga imam a manga wata i Aron. Kowa so imam sa sagamak ko arina ago so lana a rakes o langon o doka on na totongen iyan ai sii ko aparan a aya den toos a so kalangolangon iyan na inisapaat ko Allah. Giyai na ipesepaat a pepakaokiten sa apoy a mamot ko Allah.
So kelamba ko pangenengken a inisapaat na rek i Aron ago so manga wata iyan lebi ini a soti ko manga ipesepaat ko Allah a pepakaokiten sa apoy.
O aya isepaat ka na paan a initinda ko pogon na aya kewit ka na so da a tapay ron a manga apang a inembaalan a mapiya a arina a sesemboran sa lana a olibi o di na manga biskowit a da a tapay ron a iibongen a lana.
O aya isepaat ka na paan a initinda ko aloba na aya kewit ka na so inembaalan a mapiya a arina a sesemboran sa lana ago da a tapay ron.
Pangopaka ngka ini na go ngka ododi sa lana a olibi sa kisepaaten ka on.
O itinda sa kara so isepaat ka na mbaali ngka pen a mapiya a arina a sesemboran sa lana a olibi.
Na so pangenengken a isepaat ka ko Allah a inembaalan sangkai a manga palapa na kepalad ka ko imam na pagowiten iyan sii ko aparan.
Na kekowa on o imam so sabagi ko pangenengken a aya den toos a so kalangolangon iyan na inibegay ko Allah na totongen iyan ai ko aparan a aya isepaat a pekaokiten sa apoy a mamot ko Allah.
So kelamba ko inisapaat na rek i Aron ago so manga wata iyan. Lebi ini a soti ko manga ipesepaat ko Allah a pepakaokiten sa apoy.
Da a ba pangenengken a isepaat iyo ko Allah a ba ketagoi sa tapay ka inisapar so kapetotonga ko tapay o di na gola teneb a inisaog ko ipesepaat ko Allah a pepakaokiten sa apoy.
Kepakay a mawit iyo ini ko Allah a isepaat iyo ron a iperakes ko paganay a inionga o pereperan ka ogaid na di den ai ketotong sii ko aparan a aya mamot ko Allah.
Timosi ngka so oman i isepaat ka a pangenengken. Di ngka den pendarainonen so katagoi ngka on sa timos a aya den toos ko kapasadan o Tohan ka. Tagoi ngka sa timos so langon o manga ipesepaat ka.
Amay ka sepaat ka ko Allah ko paganay a inionga o pereperan ka na aya kewit ka na miyabowayo a onga a miyasendag ko apoy.
Sembori ngka sa lana a olibi na go ngka tagoi sa doka ka isepaat ai a pangenengken.
Na totongen o imam so sabagi ko onga ago lana a rakes o langon o doka on a aya den toos a so kalangolangon iyan na inibegay ko Allah. Giyanan na isepaat ko Allah a pekaokiten sa apoy.
O aden a sepaat ko Allah sa isa ko manga ayam iyan a pekorbanen pantag bo ko kanggiginawai na aya kewit iyan on na mama a sapi o di na babay a da a daway niyan.
Kidapenet iyan a lima niyan ko olo o ayam na kesombali iyan sii ko gimowa o Barombarong a dii Telabokan. Na so rogo iyan na mipemiripirik o manga imam a wata i Aron sii ko langon o manga kilid o aparan.
So ped sangkai a ayam na kisapaat ko Allah a pekaokiten sa apoy maana a so langon o sibo a mikokokos ko soled a tiyan
So dowa timan a pato a peketangelan sa titi a rakes o mikokokos on a sibo ago so lebi a mapiya ko atay a mapengabis on a rakes o manga pato.
Na palaya ini totongen o manga imam sii ko aparan a iperakes ko ayam a ipesepaat a petotongen sii ko liyawaw o pekedeg a itagon. Giyai i isepaat a pangenengken a totongen a mamot ko Allah.
O aya isepaat iyan ko Allah na isa ko manga bilibili niyan o di na kambing a pekorbanen pantag bo ko kanggiginawai na aya kewit iyan on na so mama o di na babay a da a daway niyan.
O aya ipekorban iyan na bilibili na kewit iyan ko hadapan o Allah
Na kidapenet iyan a lima niyan ko olo o ayam na taros a kesombali iyan sii ko danga o Barombarong a dii Telabokan. Na mipemiripirik o manga imam so rogo o ayam sii ko langon o manga kilid o aparan.
So ped sangkai a ayam na kisapaat ko Allah a pekaokiten sa apoy maana a so langon a kasiboan a ikog a sii pagabisa ko marani ko bekokong so langon o sibo ko soled a tiyan
So dowa timan a pato a rakes o mikokokos on a sibo ago so lebi a mapiya ko a mapengabis on a rakes o manga pato.
Na palaya ini totongen o imam sii ko aparan a aya den isepaat a pangenengken sii ko Allah.
O aya ipekorban iyan na kambing na kewit iyan ko hadapan o Allah
Na kidapenet iyan a lima niyan ko olo o ayam na taros a kesombali iyan sii ko danga o Barombarong. Na mipemiripirik o manga imam so rogo iyan sii ko langon o manga kilid o aparan.
So ped sangkai a ayam na kisapaat ko Allah a pekaokiten sa apoy maana a so langon o sibo sii ko soled a tiyan
So dowa timan a pato a rakes o mikokokos on a sibo ago so lebi a mapiya ko atay a mapengabis on a rakes o manga pato.
Na totongen ai langon o imam sii ko aparan a aya den kapekorban sa isepaat a totongen a mamot ko Allah. So langon o sibo na rek o Allah.
Inisapar rekano so kakan sa sibo ago rogo. Giyai na da a ikepos iyan a sogoan ko langon o kebabadan rekano apiya anda kano pekabaling.
Na pitero o Allah ki Mosa a
Teroa ngka ko manga Israil a Amay ka aden a miyakandosa sa da niyan tibabaa ko kiyasogoka niyan ko apiya antonaa a sogoan o Allah na mipenggolalan iyan so pemakatalondog a manga insarat
O aya miyakandosa na so kiyaidinan a imam na miyawitowit iyan so manga taw ko kasalaan na pekawit sekaniyan ko Allah sa mangoda a mama a sapi a da a daway niyan na mapekorban iyan sabap ko dosa niyan.
Kepalad iyan so sapi ko Allah sii ko gimowa o Barombarong a dii Telabokan. Na kidapenet iyan a lima niyan ko olo o sapi na taros a kesombali iyan roo ko hadapan o Allah.
Oriyan iyan na kekowa o kiyaidinan a imam so ped ko rogo o sapi na kisoled iyan ko Barombarong.
Kisombo niyan a kemer iyan ko rogo na mipemesipesik iyan sa makapito ko hadapan o Allah sii ko onaan o kortina a irerending ko Lebi a Soti a Darpa.
Oriyan iyan na kisalapot iyan so rogo sii ko manga pangapanga o aparan a petotongan sa doka a ndodoo ko hadapan o Allah sii ko Barombarong. So kelamba ko rogo o sapi na keodod iyan ko itado o aparan a petotongan sa manga korban a sisii ko danga o gimowa o Barombarong.
Na mapengabis iyan so langon o sibo sii ko soled a tiyan o sapi a pekorbanen sabap ko dosa
A rakes o dowa timan a pato ago so mikokokos on a sibo taman ko lebi a mapiya ko atay.
Na ketotong ai o imam ko aparan a petotongan ko manga ipesepaat a datar o ipekidia ko manga sibo o sapi a dii korbanen pantag bo ko kanggiginawai.
Ogaid na so kobal o sapi ago so langon o sapo iyan a rakes on so olo ago so manga bobon ago so pen so soled a tiyan ago so tinai niyan
Maana a so langon o miyalamba ko sapi na kewit iyan ko liyo o kampo sii ko lompiyo a darpa a pelebedan sa ombi na roo niyan ai ketotong ko itagon sii ko mitatabotod a ombi.
O so langon o isa ka maginged a manga Israil na aya miyakandosa sa da iran tibabaa ko kiyasogoka niyan ko apiya antonaa a sogoan o Allah na apiya pen di iran ai katawan na miyataksil siran den.
Na anda den i katokawi ran ko dosa a miyasogok iran na pekawit siran ko hadapan o Barombarong sa mangoda a mama a sapi a aya iran mapekorban sabap ko dosa iran.
So manga pelokelokesen ko isa ka maginged na kidapenet iran a manga lima iran ko olo o sapi sii ko hadapan o Allah na taros a sombaliin iran roo.
Oriyan iyan na kewit o Maporo a Imam so ped ko rogo o sapi ko soled o Barombarong
Na kisombo niyan a kemer iyan ko rogo na mipemesipesik iyan sa makapito ko hadapan o Allah sii ko onaan o kortina.
Na taros a selapotan iyan sa rogo so manga pangapanga o aparan a petotongan sa doka a matatago ko hadapan o Allah sii ko Barombarong. So kelamba ko rogo na keodod iyan ko itado o aparan a petotongan sa manga korban a sisii ko danga o gimowa o Barombarong.
Na mapengabis o imam ko sapi so langon o sibo na go totongen iyan sii ko aparan
Na aya ikidia niyan sangkai a sapi na datar o inikidia niyan ko sapi a pikorban sabap ko dosa o imam. Sii sangkai a okit na ipenggolalan o imam so kakepapasa ko dosa o manga taw na kerilaan siran.
Na kewit o imam ko liyo o kampo so miyalamba ko sapi na totongen iyan roo a datar o kapetotonga niyan ko sapi a dii korbanen sabap ko rek iyan a dosa. Giyai den i dii kakorban igira a pekedosa so isa ka maginged.
O so isa ko manga olowan na aya miyakandosa sa da niyan tibabaa ko kiyasogoka niyan ko apiya antonaa a sogoan o Allah a Tohan iyan na miyataksil sekaniyan den.
Na anda den i katokawi niyan ko dosa a miyasogok iyan na makapekorban sekaniyan sa mandangan a da a daway niyan.
Kidapenet iyan a lima niyan ko olo o mandangan na kesombali iyan ko hadapan o Allah sii ko penombalian ko manga ayam a dii korbanen a ipesepaat a petotongen. Giyai na dii kakorban sabap ko dosa.
Na kisombo o imam so kemer iyan ko rogo o ayam na kisalapot iyan sii ko manga pangapanga o aparan a petotongan sa manga korban na keodod iyan so kelamba ko rogo sii ko itado o aparan.
Na ketotong iyan so langon o sibo o ayam sii ko aparan a datar o ipekidia niyan ko sibo o dii korbanen pantag bo ko kanggiginawai. Sii sangkai a okit na ipenggolalan o imam so kakepapasa ko dosa o olowan na perilaan sekaniyan.
O so ped ko isa ka maginged na aya miyakandosa sa da niyan tibabaa ko kiyasogoka niyan ko apiya antonaa a sogoan o Allah na miyataksil sekaniyan den.
Na anda den i katokawi niyan ko dosa a miyasogok iyan na makapekorban sekaniyan sa babay a kambing a da a daway niyan sabap ko dosa niyan.
Kidapenet iyan a lima niyan ko olo o kambing a pekorbanen sabap ko dosa na go kesombali iyan sii ko penombalian ko manga ayam a dii korbanen a ipesepaat a petotongen.
Na kisombo o imam so kemer iyan ko rogo o ayam na kisalapot iyan sii ko manga pangapanga o aparan a petotongan sa manga korban na keodod iyan so kelamba ko rogo sii ko itado o aparan.
Oriyan iyan na mapengabis iyan on so langon o sibo o kambing a datar o kapepengabisi sa sibo ko dii korbanen pantag bo ko kanggiginawai na ketotong ai o imam ko aparan a mamot ko Allah. Sii sangkai a okit na ipenggolalan o imam so kakepapasa ko dosa angkoto a taw na perilaan sekaniyan.
Ogaid na o bilibili a mapekorban iyan sabap ko dosa na aya kewit iyan na babay a bilibili a da a daway niyan.
Kidapenet iyan a lima niyan ko olo o bilibili a pekorbanen sabap ko dosa na kesombali iyan sii ko penombalian ko manga ayam a dii korbanen a ipesepaat a petotongen.
Na kisombo o imam so kemer iyan ko rogo o ayam na kisalapot iyan sii ko manga pangapanga o aparan a petotongan sa manga korban na keodod iyan so kelamba ko rogo sii ko itado o aparan.
Oriyan iyan na mapengabis iyan on so langon o sibo o ayam a datar o kapepengabisi sa sibo ko manga bilibili a dii korbanen pantag bo ko kanggiginawai na ketotong ai o imam ko aparan a rakes o manga ped a ipesepaat a petotongen sii ko Allah. Sii sangkai a okit na ipenggolalan o imam so kakepapasa ko dosa angkoto a taw na perilaan sekaniyan.
O aden a taw a makandosa sabap ko di niyan kapeyaga ko miyailay niyan o di na kiyatokawan iyan amay ka pakapeseksiin ko dii kokoman na kesala sekaniyan.
O di na o aden a miyakaseko sa apiya antonaa a maresik apiya anda ko lawas o miyatay a binatang pangangayamen o di na paoledoled na apiya pen o di niyan ai katawan na miyadalem sekaniyan a hadas ago miyataksil.
O di na o makaseko sekaniyan sa maresik a miyakapoon ko manosiya a so apiya antonaa a ikebaloy niyan a kena a ba soti apiya pen o di niyan ai katawan na amay ka katokawan iyan na ketaksil sekaniyan den.
O di na o aden a taw a baden penggagaan sepa sa da niyan pamikira mipantag ko apiya antonaa a penggolaolaan iyan a mapiya o di na marata na apiya pen o da niyan ai mainengka na ketaksil sekaniyan den amay ka katokawan iyan.
Amay ka aden a taw a miyataksil sabap ko apiya anda sangkai a dii manggolaola na ketaobat iyan so miyandosa niyan.
Na pekawit sekaniyan ko Allah sa satiman a babay a bilibili o di na kambing a aya niyan den mipenginsalaan ko dosa niyan na taros a mapekorban ai o imam a aya kakepapas o dosa niyan.
O di niyan kegaga a kapakakorban iyan sa bilibili o di na kambing na aya kewit iyan ko Allah na dowa timan a marapatik o di na dowa timan a kangodaan a pagapak a aya niyan den mipenginsalaan ko dosa niyan. So isa on na mapekorban sabap ko dosa na so isa on na mapekorban a isepaat a totongen.
Kewit iyan ai ko imam na pekorbanen iyan paganay so isa on sabap ko dosa. Kebibid iyan so lig o papanok a kena a ba niyan mbadota so olo niyan
Na taros a mipemirik iyan so ped ko rogo iyan ko kilid o aparan na so lamba on na mapekatoga ko itado o aparan. Giyai na kakorban sabap ko dosa.
Na so ikadowa a papanok na pekorbanen o imam a isepaat a totongen a aya kaketoman o taritib. Giyanan i kipenggolalanen o imam ko kakepapasa ko dosa angkoto a taw na kerilaan sekaniyan.
Ogaid na o di niyan kegaga a kapakakorban iyan sa dowa a marapatik o di na pagapak na aya kewit iyan sabap ko dosa niyan na isa ka kilo a lebi a mapiya a arina. Di niyan ai ketagoan sa lana a olibi o di na doka ka kagiya giyai na isepaat sabap ko dosa.
Kewit iyan ai ko imam a aya on nggamak sa toos a so kalangolangon iyan na inibegay ko Allah na taros a totongen iyan ai sii ko aparan a iperakes ko ped a ipesepaat a petotongen ko Allah. Giyai na kasapaat sabap ko dosa.
Sii sangkai a okit na ipenggolalan o imam so kakepapasa ko apiya anda sangkai a manga dosa a miyasogok o taw na kerilaan sekaniyan. So lamba ko arina na rek den o imam a datar o pangenengken a ipesepaat.
Pitero o Allah ki Mosa a
Amay ka aden a taw a miyakandosa sa da niyan tibabaa ko kiyasogoka niyan ko taritib mipantag ko manga nganin a isesengay a soti ko Allah na kewit iyan ko Allah so mama a bilibili a aya niyan den ipenginsalaan a disomala a da a daway niyan ago kiyaostowan sa arga sii ko pirak a piyakaokit ko timbangan sii ko Barombarong. Giyai na kakorban sabap ko kiyataksil.
Na disomala a kapetepalan o taw so da niyan minggolalan mipantag ko soti a manga nganin ago kioman iyan on pen so ikalima bagi ko arga iyan na kibegay niyan ai langon ko imam. Na pekorbanen o imam so bilibili a aya niyan kipenggolalanen ko kakepapasa ko sala o taw na kerilaan sekaniyan.
O madosa so taw ko kiyasogoka niyan ko apiya antonaa a sogoan o Allah apiya pen o di niyan ai katawan na miyataksil sekaniyan den na go kesala.
Pekawit sekaniyan ko imam sa kiyadiyangkaan sa arga a mama a bilibili a da a daway niyan a pekorbanen sabap ko kiyataksil iyan. Sii sangkai a okit na ipenggolalan o imam so kakepapasa ko ribat a miyanggolaola o taw sa da niyan tibabaa na kerilaan sekaniyan.
Giyai na dii kakorban sabap ko kiyataksil miyataksil sekaniyan sabap ko kiyanggolaola niyan sa ribat ko Allah.
Na pitero o Allah ki Mosa a
O aden a miyakandosa ago miyakasela ko Allah a nggolalan ko kiyaakala niyan ko siringan iyan mipantag ko bapiya antonaa a inisana on o di na initadin on o di na miyapanekew ron o di na o miyanalimbot sekaniyan sa ped a taw
O di na o miyakatoon sekaniyan sa tamok a miyada ago inipelaw niyan ai o di na o minisepa iyan so di benar o di na o miyakasogok sekaniyan sa apiya anda ko lagid ai a manga dosa a dii manggolaola o manga taw
Na amay ka miyakandosa so taw sa datar ai ago miyataksil na disomala a kikasoy niyan so miyapanekew o di na miyagasab iyan o di na so minisarig on o di na so miyatoon iyan a miyada
O di na apiya antonaa a pisepaan iyan sa di benar. Kapetepalan iyan ai langon ago kioman iyan on pen so ikalima bagi ko arga iyan na kibegay niyan ko kirek on sii ko gawii a kapekorban iyan sabap ko kiyataksil iyan.
Na pekawit sekaniyan ko imam sa kiyadiyangkaan sa arga a mama a bilibili a da a daway niyan a aya niyan ipenginsalaan a pekorbanen ko hadapan o Allah sabap ko kiyataksil iyan.
Sii sangkai a okit na ipenggolalan o imam so kakepapasa ko dosa o taw ko hadapan o Allah. Na kerilaan sekaniyan ko bapiya anda sangkai a manga miyanggolaola niyan a minitaksil on.
Na pitero o Allah ki Mosa a
Began ka angkai a sogoan ki Aron ago sii ko manga wata iyan Giyai i manga taritib mipantag ko manga ayam a dii korbanen a ipesepaat a petotongen So dii korbanen a ipesepaat a petotongen na sii den ko aparan ko mababasa gawii taman ko kapita iyan na di den perengen so apoy ko aparan.
Sii ko kapipita na kesolot o imam so manga nditaren iyan a sotra a rakes o karsinsiliyo niyan a sotra sa didalem na kekowa niyan so ombi o pikorban a miyatotong ko apoy sii ko aparan na kibetad iyan ai ko obay o aparan.
Oriyan iyan na kendaan iyan angkai a manga nditaren na kesolot iyan so ped na taros a keawidan iyan so ombi ko lompiyo a darpa roo ko liyo o kampo.
Lalayon den bibiyagan sa apoy so aparan di den ai perengen. Oman kapita na pekeomanan o imam sa itagon ago peketanor iyan on so dii korbanen a ipesepaat a petotongen na peketotong iyan on pen so sibo o dii korbanen pantag bo ko kanggiginawai.
Tatap den a kabibiyaga ko apoy sii ko aparan di den ai perengen.
Giyai i manga taritib mipantag ko ipesepaat a pangenengken Kepalad ai o manga imam a manga wata i Aron sii ko Allah ko hadapan o aparan.
Kowa on so imam sa sagamak ko mapiya a arina a sesemboran sa lana a olibi a rakes o langon o doka a matatago sangkai a pangenengken a isepaat na ketotong iyan ai sii ko aparan a aya den toos a so kalangolangon iyan na inibegay ko Allah na mamot ai rekaniyan.
So kelamba on na ken o manga imam ogaid na kekan ai a da a tapay ron ko lompiyo a darpa sii ko lamalama o Barombarong.
Di ini kitinda a ba sasaogi sa tapay. Inibegay aken ai ko manga imam a aya iran den bagian ko ipesepaat raken a pepakaokiten sa apoy. Lebi ini a soti a datar o dii korbanen sabap ko dosa ago sabap ko kiyataksil.
Apiya antawaa a mama ko mbawataan i Aron na pekakan on. Lalayon ai misesenggay a bagian iran ko manga ipesepaat ko Allah a pepakaokiten sa apoy taman ko kapemagapidapidi kiran. Apiya antawaa i pekaseko on na pembaloy a soti.
Na pitero o Allah ki Mosa a
Giyai i manga sapaat a pekewit o oman i mbawataan i Aron sii ko Allah ko gawii a kapegidini ron sa kaiimami isa ka kilo a mapiya a arina  a so sabagi on na sii ko kapipita na so lamba on na sii peman ko kaperimon iyan.
Kesaogan ai sa lana ago kitinda ko kara na kisapaat angkai a pangenengken a miyapangopak sii ko Allah a mamot rekaniyan.
So oman i mbawataan i Aron a keidinan sa kaiimami na mipenggolalan iyan angkai a kapesepaat. Giyai na tatap a bagian o Allah na disomala a totongen ai piyapiya.
So oman i isepaat o imam a pangenengken na ketotong sa tarotop di den ai kekan.
Na pitero o Allah ki Mosa a
Teroa ngka ki Aron ago so manga wata iyan a Giyai i manga taritib mipantag ko dii kakorban sabap ko dosa. So ayam a pekorbanen sabap ko dosa na kesombali ko hadapan o Allah sii ko darpa a penombalian ko manga ayam a dii korbanen a ipesepaat a petotongen lebi ini a soti.
So imam a mikorban on na aya on pekakan na sii ini kekan ko lompiyo a darpa sii ko lamalama o Barombarong.
Apiya antonaa i kiseko ko sapo o ayam na pembaloy a soti na apiya antonaa a nditaren i katarsikan ko rogo iyan na kepipian ko lompiyo a darpa.
So kiyatindaan ko sapo a koden a bote na disomala a peropeten ogaid na o sii minitinda ko koden a tombaga na kekikisan ai ago keonaban sa ig.
Apiya antawaa a mama a ped ko mbawataan o imam na pekakan sangkai a pikorban lebi ini a soti.
Ogaid na di den ken so sapo o apiya antonaa a pikorban sabap ko dosa opama ka so rogo iyan na minisoled ko Barombarong ko kininggolalanen ko kiyapapasa ko dosa disomala a totongen ai sa tarotop.
Giyai i manga taritib mipantag ko dii kakorban sabap ko kiyataksil lebi ini a soti.
So ayam a pekorbanen sabap ko kiyataksil na kesombali ko darpa a penombalian ko manga dii korbanen a ipesepaat a petotongen na mipemiripirik so rogo iyan sii ko langon o manga kilid o aparan.
So langon o sibo iyan na palaya den kisapaat maana a so kasiboan a ikog iyan so sibo ko soled a tiyan
A rakes o dowa timan a pato niyan ago so mikokokos on a sibo ago so lebi a mapiya ko atay a mapengabis on a rakes o manga pato.
Ketotong ai o imam sii ko aparan a aya isepaat ko Allah a pekaokiten sa apoy. Giyai i dii kakorban sabap ko kiyataksil.
Apiya antawaa a mama a ped ko mbawataan o imam na pekakan ko sapo iyan ogaid na sii ini kekan ko soti a darpa lebi ini a soti.
Ndatar sa taritib a kipenggolalanen ko kakorban sabap ko dosa ago so kakorban sabap ko kiyataksil so sapo o ayam na rek o imam a ininggolalan iyan so kiyapapas o dosa.
So imam a sepaat sa korban a totongen para ko apiya antawaa a taw na aya pekakowa ko kobal o ayam.
Oman i inisapaat a pangenengken a initinda ko pogon o di na pitiyagar sii ko kara o di na aloba na rek den o imam a somiyapaat on.
Ogaid na so langon o ped a manga inisapaat a pangenengken a da mailoto apiya anda ko sesemboran sa lana o di na mamara na mapembagibagi o langon o manga imam a mbawataan i Aron.
Giyai i manga taritib mipantag ko ipesepaat ko Allah a dii korbanen pantag bo ko kanggiginawai
O aya kapekorban o taw na para ko panalamat na aya kirakes iyan ko ayam a pekorbanen iyan na manga paan a inembaalan a da a tapay ron apiya anda ko manga apang a sesemboran sa lana a olibi o di na manga biskowit a iibongen a lana o di na manga mamon a inembaalan a mapiya a arina a bobonaon a lana.
Na aya pen a kirakes iyan ko pekorbanen iyan pantag bo ko kanggiginawai para ko panalamat na so manga mamon a aden a tapay ron.
Pekasapaat sekaniyan sa satiman ko oman i pisosonan o paan a aya niyan pamemegayan ko Allah na rek ai o imam a miyamiripirik ko rogo o ayam sii ko manga kilid o aparan.
So sapo o ayam a pikorban pantag bo ko kanggiginawai para ko panalamat na kekan sii ko gawii a kiyakorbana on na da den a ba on pekapitai.
Ogaid na o aya kapekorban iyan na sabap ko samaya o di na iklas anan a pekorbanen na kekan so sapo sii ko gawii a kiyakorbana on na sii pen ko talondog a gawii na kekan so kelamba on.
Ogaid na apiya antonaa a sapo i kelamba ko ikatelo gawii na disomala a totongen.
O aden pen a sapo iyan a makan ko ikatelo gawii na di terimaan o Allah angkai a pikorban pantag bo ko kanggiginawai na di on kebalian so somiyapaat on ka karam ai na so taw a koman on na kesala.
So sapo a miseko ko apiya antonaa a kena a ba soti na di den kekan disomala a totongen. So peman so sapo a kepakay a makan na apiya antawaa i soti na pekakan on.
Ogaid na so taw a kena a ba soti na o koman ko sapo a pikorban pantag bo ko kanggiginawai a minisenggay a rek o Allah na kebelag sekaniyan ko isa ka maginged a Israil.
Na o aden a makaseko ko apiya antonaa a maresik apiya anda ko miyakapoon ko manosiya o di na karam a binatang o di na apiya antonaa a piyakasisingay a maresik na o kan sekaniyan ko sapo o pikorban pantag bo ko kanggiginawai a minisenggay ko Allah na kebelag angkoto a taw ko isa ka maginged a Israil.
Na pitero o Allah ki Mosa a
Teroa ngka ko manga Israil a Di kano den ken ko apiya antonaa a sibo o sapi bilibili o di na kambing.
So sibo o ayam a miyatoon a maatay den o di na so miyapatay o maila a binatang na kepakay a osaren ko ped a kapenggonaan on ogaid na o ba niyo kana.
Apiya antawaa i koman ko sibo o ayam a kisapaat ko Allah a pekaokiten sa apoy na kebelag ko isa ka maginged a Israil.
Liyo ron pen na apiya anda kano pekabaling na di kano den ken sa rogo o apiya antonaa a papanok o di na ayam.
O aden a koman sa rogo na kebelag angkoto a taw ko isa ka maginged a Israil.
Pitero pen o Allah ki Mosa a
Teroa ngka ko manga Israil a Apiya antawaa i sepaat ko Allah sa pekorbanen pantag bo ko kanggiginawai na keawidan iyan so sabagi on a aya pamemegayan iyan ko Allah
A giya den a lima niyan i pekaawid on kaan misapaat a totongen sii ko Allah. Keawidan iyan so sibo o ayam a rakes o kagepe niyan na peladen iyan ai ko Allah ko kibayaon iyan on ko hadapan iyan.
Totongen o imam so sibo sii ko aparan ogaid na so kagepe iyan na rek i Aron ago so manga wata iyan.
So kawanan a bobon o ayam na kibegay ko imam a aya niyo sadka.
So imam a somiyapaat sa rogo ago so sibo o pikorban pantag bo ko kanggiginawai na aya pekakowa ko kawanan a bobon a aya niyan bagian.
Ka inisenggay aken a rek i Aron a imam ago so manga wata iyan so kagepe a pekibayaw raken ago so bobon a pepeladen raken a sadka a tatap den a bagian iran ko dii korbanen o manga Israil pantag bo ko kanggiginawai.
Giyanan so sabagi ko ipesepaat ko Allah a petotongen a inisenggay a rek i Aron ago so manga wata iyan sii ko gawii a kiyaidini kiran a makapagimam siran ko Allah.
Sii sangkoto a gawii na inisogo o Allah a ipembegay ini kiran o manga Israil a aya den tatap a bagian iran taman ko kapemagapidapidi kiran.
Giyanan den i manga taritib mipantag ko dii kakorban sa ipesepaat petotongen so kapesepaat sa pangenengken so dii kakorban sabap ko dosa so dii kakorban sabap ko kiyataksil so kapesepaat ko kipegidinen ko kaiimami ago so dii kakorban pantag bo ko kanggiginawai.
Inibegay ai o Allah ki Mosa sii ko Palaw a Sinay ko mitataog a kaden sii ko gawii a kiyasogoa niyan ko manga Israil sa kapagowita iran ko manga sapaat iran ko Allah.
Na pitero o Allah ki Mosa a
Pakaonota ngka si Aron ago so manga wata iyan ko gimowa o Barombarong a dii Telabokan na awidi ngka roo pen so manga nditaren ko kaiimami so lana diyabat so mama a sapi a pekorbanen sabap ko dosa so dowa a mama a bilibili ago so reban a tatagoan sa paan a da a tapay ron
Na limoda ngka roo so langon o isa ka maginged a Israil.
Pinggolaola i Mosa so inisogo on o Allah na kagiya matimo so langon o manga taw ko gimowa o Barombarong
Na pitero iyan kiran a Inisogo o Allah angkai a taritib a ipenggolalan aken imanto.
Na piyakaadap i Mosa si Aron ago so manga wata iyan ko manga taw na piyakapamangonab iyan siran sa ig.
Oriyan iyan na piyakinditar i Mosa ki Aron so bangkala ago so kimon na inibabed iyan on so salambat. Piyakisolot iyan on so saliko ago piyakisembitan iyan on so lalangkitan a sambitan kaan mitekes rekaniyan piyapiya so saliko.
Na piyakisolot iyan on pen so raben na piyanago iyan ko raben so Orim ago so Tomim.
Tiyago iyan so totob ko olo i Aron na sii ko panempang o totob na iniiket iyan on so tanda a bolawan a aya toos ko kisesenggain ki Aron a soti a so den so inisogo o Allah ki Mosa.
Oriyan iyan na kinowa i Mosa so lana diyabat na inisalawat iyan ko Barombarong ago so langon a kikatatago on. Sii sangkai a okit na inisengay niyan ai langon a soti ko Allah.
Miyakapito niyan kapamesipesiki sa lana so aparan a rakes o langon a kasangkapan on ago so palanggana a dii pangonaban taman ko pembatogan on kaan iyan ai masoti.
Na inododan iyan ko lana diyabat so olo i Aron a aya niyan on kinisenggain a soti ko Allah.
Oriyan iyan na piyamakaadap i Mosa so manga wata i Aron sii ko manga taw na pinditaran iyan siran sa manga kimon na piyamakisembitan iyan kiran so manga salambat ago piyanagoan iyan sa totob so manga olo iran a so den so inisogo on o Allah.
Oriyan iyan na kinowa i Mosa so mama a sapi a pekorbanen sabap ko dosa na si Aron ago so manga wata iyan na inipanapenet iran a lima iran ko olo o sapi.
Na pikorban i Mosa so sapi na inisombo niyan a kemer iyan ko rogo na inisalapot iyan ko pat a manga pangapanga o aparan kaan masoti. Inodod iyan so lamba ko rogo sii ko itado o aparan na nggolalan sii na inisenggay niyan ai a soti ko Allah.
Na kinowa i Mosa so langon o sibo sii ko soled a tiyan o sapi ago so lebi a mapiya ko atay ago so mbala a pato a rakes o mikokokos on a sibo na tiyotong iyan ai ko aparan.
Ogaid na so lamba ko sapi a rakes o kobal iyan so sapo iyan ago so manga tinai niyan na tiyotong iyan roo ko liyo o kampo a so den so inisogo on o Allah.
Oriyan iyan na kinowa i Mosa so mama a bilibili a isepaat a totongen na inidapenet on i Aron ago so manga wata iyan a manga lima iran ko olo o bilibili
Na pikorban ini i Mosa. Na taros a inipamiripirik iyan so rogo ko langon o manga kilid o aparan.
Oriyan iyan na kinowa i Mosa so ikadowa a mama a bilibili a pegosaren ko kipagidinen ko kaiimami na inidapenet i Aron ago so manga wata iyan a manga lima iran ko olo o bilibili
Na pikorban ai i Mosa. Na kominowa sekaniyan ko rogo o bilibili na inipanising iyan so rogo ko kababaan o kawanan a tangila i Aron ago sii ko kawanan a ama a lima niyan ago sii ko kawanan a ama a ai niyan.
Mapasad oto na piyamakaobay niyan so manga wata i Aron na piyanisingan iyan sa rogo so kababaan o kawanan o manga tangila iran ago so manga kawanan a ama a lima iran ago so kawanan a manga ama ai ran. Oriyan iyan na inipamiripirik iyan so lamba ko rogo ko langon o manga kilid o aparan.
Kinowa niyan so manga sibo o bilibili a so kasiboan a ikog so langon o sibo ko soled a tiyan so lebi a mapiya ko atay so mbala a pato a rakes o mikokokos on a sibo ago so kawanan a bobon
Na poon ko reban a tatagoan sa paan a da a tapay ron a isesenggay ko Allah na kominowa sekaniyan sa satiman a apang ago so isa on a bobonaon a lana ago satiman a biskowit na tiyago iyan ai ko liyawaw o sibo ago so kawanan a bobon o bilibili.
Inipametad iyan ai langon sii ko manga lima i Aron ago so manga wata iyan na piyalad iran ai ko Allah ko kinibayaon iran on ko hadapan iyan.
Oriyan iyan na kinowa ini peroman i Mosa ko manga lima iran na tiyotong iyan ai ko aparan sii ko liyawaw o ipesepaat a petotongen. Giyai na ipesepaat ko Allah para ko kapagidini ko kaiimami a pepakaokiten sa apoy a mamot ko Allah.
Kinowa pen i Mosa so kagepe a aya niyan den bagian ko bilibili a pegosaren ko kapegidin na piyalad iyan ko Allah ko kinibayaon iyan on ko hadapan iyan. Langon den ai pinggolaola i Mosa a so den so inisogo on Allah.
Mandiyadi na kominowa si Mosa ko lana diyabat ago so rogo a matatago ko aparan na inipamesipesik iyan ki Aron ago sii ko manga nditaren iyan ago sii ko manga wata iyan ago so manga nditaren iran. Sii sangkai a okit na miyasoti niyan si Aron ago so manga wata iyan taman ko manga nditaren iran.
Na pitero i Mosa ki Aron ago so manga wata iyan a Tindaan iyo so sapo sii ko gimowa o Barombarong a dii Telabokan na ron iyo ai kana a rakes o paan a tatagoon ko reban a inisapaat ko kiyaidin a so den so inisogo aken rekano a tig aken a Si Aron ago so manga wata iyan i pekakan on
Ogaid na o aden a kelamba ko sapi ago so paan na ketotong iyo ai.
Di kano pagawa ko gimowa o Barombarong ko soled o pito gawii taman sa di mapopos so manga gawii a kapepegidini rekano ka pito gawii a kapepegidini rekano.
So miyanggolaola imanto a gawii na so den so inisogo o Allah a mipenggolalan kaan mapapas so manga dosa niyo.
Pekakaden kano ko gimowa o Barombarong ko gagawii daondaw ko soled o pito gawii a di niyo dii inggolalan so ipapaliyogat o Allah kaan kano di pematay ka giyai i inisogo raken o Allah.
Na tiyoman i Aron ago so manga wata iyan so langon a inisogo o Allah a miyakanggolalan ki Mosa.
Sii ko ikawalo gawii na tinimo i Mosa si Aron ago so manga wata iyan ago so manga pelokelokesen sa Israil
Na pitero iyan ki Aron a Kowa ka sa nati a mama a sapi a pekorbanen sabap ko dosa ago satiman a mama a bilibili a isepaat a totongen a palaya den da a daway niyan na palada ngka ini ko hadapan o Allah.
Na teroa ngka ko manga Israil a komowa siran sa mandangan a pekorbanen sabap ko dosa ago satiman a sapi ago satiman a bilibili a sesaragon a idad iyan a palaya den da a daway niyan a isepaat a penotongen.
Pakakowaa ngka siran pen sa mama a sapi ago mama a bilibili a mapekorban pantag bo ko kanggiginawai sii ko hadapan iyan a rakes o pangenengken a isepaat a sasaogan sa lana a olibi ka imanto a gawii na pepayag rekano so Allah.
Mandiyadi na piyangowit o manga taw so langon taman a inisogo i Mosa sii ko danga o Barombarong a dii Telabokan na miyalimod roo so langon o isa ka maginged na tominindeg siran ko hadapan o Allah.
Na pitero kiran i Mosa a Giyai i inisogo o Allah a penggolaolaan iyo kaan mapayag rekano so bantogan o Allah.
Pitero pen i Mosa ki Aron a Obay ka ko aparan na panapaaten ka on so pekorbanen sabap ko dosa ago so totongen a isepaat a aya kakepapasa ko dosa ngka ago so dosa o manga taw na panapaaten ka on pen so manga isepaat a ikepapas o manga dosa o manga taw a so den so inisogo o Allah.
Mandiyadi na miyobay si Aron ko aparan na siyombali iyan so sapi a pekorbanen sabap ko dosa niyan.
So manga wata iyan na inowit iran rekaniyan so rogo na inisombo niyan a kemer iyan ko rogo na inipanalapot iyan ko manga pangapanga o aparan. Na so lamba ko rogo na inodod iyan ko itado o aparan.
So manga sibo o ayam so mbala a pato niyan ago so lebi a mapiya ko atay niyan na tiyotong iyan sii ko aparan a so den so inisogo o Allah ki Mosa.
Ogaid na so sapo ago so kobal na roo niyan tiyotong ko liyo o kampo.
Oriyan iyan na siyombali i Aron so ayam a isepaat a totongen. So rogo na inowit rekaniyan o manga wata iyan na inipamiripirik iyan ai ko langon o manga kilid o aparan.
Pinggagaisa iran on domawag so manga anggaoto o lawas o ayam a rakes o olo niyan na tiyotong iyan ai langon ko aparan.
Inonaban iyan so soled a tiyan ago so manga bobon na tiyotong iyan ko liyawaw o ipesepaat a petotongen ko aparan.
Oriyan iyan na inowit i Aron so manga isepaat para ko manga taw. Kinowa niyan so mandangan a pekorbanen sabap ko manga dosa iran na siyombali iyan ago inisapaat iyan a datar o inikidia niyan ko paganay a inisapaat iyan para ko ginawa niyan.
Kinowa niyan pen so ayam a pekorbanen a isepaat a totongen na inisapaat iyan ai a nggolalan ko matetendo on a okitokit iyan.
Na inisapaat iyan pen so isepaat a pangenengken. Kominowa sekaniyan on sa sagamak na tiyotong iyan ko aparan a inioman ko petotongen a ipesepaat ko kapipita.
Oriyan iyan na siyombali iyan so mama a sapi ago so mama a bilibili a pekorbanen pantag bo ko kanggiginawai para ko manga taw. So rogo na inowit rekaniyan o manga wata iyan na inipamiripirik iyan ko langon o manga kilid o aparan.
So manga sibo o sapi ago so bilibili a so kasiboan a ikog ago so mikokokos ko soled a tiyan a rakes o mbala a pato ago so lebi a mapiya ko atay
Na inibatog iran ai ko manga kagepe angkai a manga ayam. Inawidan ai i Aron ko aparan na tiyotong iyan on so manga sibo
Na piyalad iyan ko Allah so manga kagepe ago so kawanan a bobon ko kinibayaon iyan on ko hadapan iyan a so den so inisogo i Mosa.
Oriyan iyan na inibayaw i Aron a manga lima niyan sii ko manga taw na riyakmatan iyan siran. Na sabap sa miyapasad iyan den somapaat so korban sabap ko dosa so korban a inisapaat a petotongen ago so manga korban pantag bo ko kanggiginawai na tomipad sekaniyan ko aparan
Na somiyoled si Mosa ago si Aron ko Barombarong. Kagiya lomiyo siran na riyakmatan iran so manga taw na mipeyag so bantogan o Allah ko langon o manga taw.
Minitekaw den a aden a apoy a somiyokeyaw a poon ko Allah na lingan iyan tomotong so petotongen a manga sapaat ago so manga sibo sii ko aparan. Kagiya mailay ini o manga taw na palaya siran den miyakabeseg sa kababaya na minggegepe siran ko lopa.
So manga wata i Aron a si Nadab ago si Abiho na tiyagoan iran sa waga so manga petotongan iran sa doka na bitadan iran ai sa doka nggolalan sii na inisapaat iran ko Allah so di sak a apoy a minisogok ko sogoan iyan.
Sarta den na aden a apoy a somiyokeyaw a poon ko Allah na tiyotong iyan siran na miyamatay siran ko hadapan o Allah.
Na pitero i Mosa ki Aron a Giyai i miyatero den o Allah Pekiilay aken so kasosoti aken sii ko siran oto pegobay raken na kebantogan ako sii ko kamamasaan o langon o manga taw.  Na da den makatero si Aron.
Piyakisongowan i Mosa si Misiyail ago si Ilsapan a manga wata i Osiyal a bapa i Aron a tig iyan kiran a Song kano sii awidi niyo angkai a manga tonganay niyo ko liyo o kampo a mawatan ko hadapan o soti a Barombarong.
Na miyakaoma siran na kiyapetan iran so manga nditaren o manga bangkay na inawidan iran ko liyo o kampo a so den so inisogo i Mosa.
Pitero i Mosa ki Aron ago sii ko manga wata iyan a si Iliyasar ago si Itimar a O ba niyo ndarainonen so manga bok iyo aya pen o ba niyo kisia so manga nditaren iyo sii ko kapemboko iyo. O nggolaolaa niyo ai na pematay kano na kerarangitan o Allah so langon o maginged. Inonta bo na so langon a ped a manga Israil a manga tonganay niyo na kepakay a ndiyagaan iran so siran oto a biyono o Allah a apoy.
Ogaid na di kano peliyo ko Barombarong kaan kano di pematay. ka kagiya kiyaidinan kano a nggolalan ko lana diyabat o Allah. Na tiyoman iran so inisogo kiran i Mosa.
Mandiyadi na pitero o Allah ki Aron a
Seka ago so manga wata a ka na di pekainom sa arak o di na ped a panginginomen a pakabereg igira a pesoled kano ko Barombarong a dii Telabokan. O nggolaolaa niyo ai na pematay kano. Sogoan ai a da a ikeda iyan a disomala a peketoman o langon a kebabadan rekano.
Disomala a kekilala niyo so mbidaan o misesenggay ago so komakalilid ago so mbidaan o kena a ba soti ago so soti.
Na mipengendao niyo ko manga Israil so langon o manga kokoman a inibegay kiran o Allah a nggolalan ki Mosa.
Pitero i Mosa ki Aron ago sii ko miyalamba a manga wata iyan a si Iliyasar ago si Itamar a Kowaa niyo so sapaat a pangenengken a miyalamba ko inisapaat a petotongen ko Allah na tiyagara niyo ai a da a tapay ron na kana niyo sii ko kilid o aparan ka lebi ini a soti.
Disomala a kekan iyo ai sii ko darpa a soti ka bagian iyo ago so manga wata a ka ko manga ipesepaat a petotongen ko Allah. Giyai i inisogo raken o Allah.
Ogaid na so kagepe a inibayaw ago so bobon a pamemegayan na kepakay a ken iyo ago so langon a ped ko manga pamiliya niyo sii ko apiya antonaa a darpa a lompiyo. Ka inibegay ai rekano a bagian iyo ko manga dii korbanen pantag bo ko kanggiginawai a ipesepaat o manga taw sa Israil.
Pekeawidan iran angkai a bobon ago kagepe igira a ipesepaat iran a petotongen so manga sibo kaan ai langon mapalad ko Allah ko kibayaon on ko hadapan iyan. Giyai i bagian iyo ago so manga kebabadan rekano sa dayon sa dayon a so den so inisogo o Allah.
Kagiya ipangingise i Mosa so mipantag ko mandangan a pikorban sabap ko dosa na kiyatokawan iyan a miyatotong bes. Sabap san na kiyararangitan iyan si Iliyasar ago si Itamar a manga wata i Aron na iniise iyan kiran a
Ino niyo da kana so pikorban sabap ko dosa sii ko darpa a maaped ko soti a Barombarong? Lebi ini a soti a ipesepaat na inibegay ini rekano o Allah sabap ko kapepakadaa niyo ko kiyataksil o isa ka maginged sii ko di niyo dii kinggolalanen ko kakepapasa ko manga dosa iran.
Sabap sa da mawit so rogo o ayam ko soled o Soti a Darpa na disomala a kekan iyo so sapo o ayam ko darpa a maaped ko soti a Barombarong a aya ko rekano den inisogo.
Somimbag si Aron a tig iyan ki Mosa a Ilaya ngka man ka imanto a gawii na inisapaat iran so pikorban iran sabap ko dosa ago so pikorban a inisapaat a petotongen sii ko Allah ogaid na minitomparak raken angkai a morala! O miyakakan ako imanto ko pikorban sabap ko dosa na ba ini mapiya sii ko kapegilaya on o Allah?
Na kagiya maneg ai i Mosa na miyasoat sekaniyan.
Na pitero o Allah ki Mosa ago si Aron a
Teroa niyo ko manga Israil So langon o manga ayam a kikakaden ko kalopaan na giyai i kekan iyo ron
Apiya antonaa a ayam a maoopak so kanoko niyan ago pepenepasepa igira a pekan.
Na di kano pekakan ko baboy ka apiya pen maoopak a manga kanoko niyan na di pepenepasepa karam ai rekano.
Di kano pekakan ko sapo angkai a manga ayam aya pen o ba niyo sekoa so miyatay a lawas iran ka karam ai rekano.
So langon o baraniyawa a matatago ko manga ragat ago sii ko manga lawasaig na kekan iyo so apiya antonaa a aden a manga payang iyan ago manga nap.
Ogaid na so langon o baraniyawa ko manga ragat ago so manga lawasaig a da a payang iyan ago manga nap apiya anda ko pepelalangoy ago so ped a manga baraniyawa on na patot a ibilang iyo a piyakasisingay.
Sabap san na di kano pekakan ko sapo iran aya pen o ba kano seko ko miyatay a lawas iran.
Apiya antonaa a baraniyawa sii ko manga ig a da a manga payang iyan ago manga nap na piyakasisingay rekano.
Piyakasisingay rekano so langon o pepapak a manga oled a pelalakakaw ko lopa
Liyo ron so makasosompat i manga ai a dii tepak ko lopa. Kepakay a ken iyo ai
A so langon a barang o manga tarapan manga sengog manga tipa ago manga sisip.
Ogaid na so langon o ped a manga paoledoled a pepapak a pelalakaw o di na pendola na piyakasisingay rekano.
So langon angkai a pemanola ko lopa na karam rekano. Apiya antawaa i makaseko on o di na so miyatay a lawas ai na kedalem a hadas taman ko perimon.
Apiya antonaa a kasangkapan a keologan ko miyatay a lawas ai na keresikan ai apiya anda ko pimbaalan a kayo o di na dinis o di na kobal o di na kakayon. Ketago ini ko ig na maresik ai taman ko perimon. Oriyan iyan na kelompiyo bo.
O maolog so isa kiran sii ko koden a bote na keresikan so langon a matatago on na keropet iyo so koden.
Apiya antonaa a pangenengken a kekan a ketekan sa ig a poon sangkoto a koden na keresikan na apiya antonaa a panginginomen a ndodon na keresikan.
Apiya antonaa i keologan ko bangkay o isa sangkai a manga pemanola na keresikan so datola o di na pogon na disomala a nggebaan. Kiyaresikan ai na bilangen iyo a kena a ba soti
Ogaid na so bowalan o di na paridi a pekowaan sa ig na malolompiyo den ogaid na apiya antawaa i makaseko ko miyatay a lawas angkai a manga ayam na kedalem a hadas.
Masosoti den mambo so apiya antonaa a manga oniin a pemolaan a keologan sangkai a bangkay.
Ogaid na o raramesen a ig so oniin ago kaologan ai sa bangkay na maresik rekano.
O matay so ayam a kepakay a makan iyo na apiya antawaa i makaseko ko bangkay niyan na kedalem a hadas taman ko perimon.
So ken ko sapo iyan o di na so makaawid ko bangkay niyan na kepipian iyan so manga nditaren iyan na kedalem a hadas taman ko perimon.
Oman i paoledoled a pemanola ko lopa na piyakasisingay di ini kekan.
Mirarakes sii so apiya antonaa a ipendola niyan a tiyan iyan o di na ipelalakaw niyan so pat a ai niyan o di na madakel a manga ai piyakasisingay ini langon.
Di niyo peresiki a ginawa niyo a nggolalan sangkai a manga kaaden ka ikebaloy niyo a kena a ba soti
Ka saken so Allah a Tohan iyo senggain iyo a ginawa niyo a rek o Allah na sosoti kano ka kagiya saken na soti. Di niyo peresiki a ginawa niyo a nggolalan ko apiya antonaa a kaaden a pemanola ko lopa
Ka saken so Allah a miyakaliyo rekano sa inged a Misir kaan ako mabaloy a Tohan iyo. Kagiya ka maoto na disomala a sosoti kano ka saken na soti.
Giyai i manga kokoman mipantag ko manga ayam so manga papanok ago so langon a baraniyawa a dii keokaog ko manga ig ago so langon a kaaden a pemanola ko lopa
Kaan iyo makilala so mbidaan o karam ago so halal sii ko manga baraniyawa a kekan ago so di kekan.
Pitero o Allah ki Mosa a
Teroa ngka ko manga Israil a So babay a miyaogat ago mimbawata sa mama na madadalem a hadas ko soled o pito gawii ndatar bo o kadadalem iyan a hadas sii ko masa a kapekekail iyan oman olan.
Sii ko ikawalo gawii na ketori so bago a mama.
Oriyan iyan na pekanayaw pen so babay sa telo polo ago telo gawii na go bo masoti ko keperogoi ron. Di sekanian pekaseko sa apiya antonaa a nganin a soti aya pen o ba makasoled ko soti a darpa taman sa di mapopos so manga gawii a di niyan dii kasoti.
Ogaid na o mbawata sekaniyan sa babay na madadalem a hadas ko soled o sapolo ago pat gawii a datar o katatago on o basa. Na pekanayaw sekaniyan pen sa nem polo ago nem gawii taman ko kakesoti niyan ko keperogoi ron.
Amay ka mapopos so manga gawii a di niyan dii kasoti pantag ko bago a mama o di na bago a raga na pekawit sekaniyan sa nati a bilibili a saragon a idad iyan sii ko imam ko gimowa o Barombarong a dii Telabokan a pekorbanen a isepaat a totongen ago satiman a pagapak o di na marapatik a pekorbanen sabap ko dosa.
So imam i pekasapaat on ko Allah a ipenggolalan iyan so kakepapasa ko dosa o babay na kesoti sekaniyan den ko kiyakaili ron. Giyai i manga taritib mipantag ko babay a dii mbawata sa bago a mama o di na bago a raga.
O di niyan kegaga so bilibili na pekaawid sekaniyan sa dowa a marapatik o di na dowa a pagapak. So isa on na pekorbanen a isepaat a totongen na so isa on na pekorbanen sabap ko dosa. Sii sangkai a okit na ipenggolalan o imam so kakepapasa ko dosa o babay na kesoti sekaniyan.
Pitero o Allah ki Mosa ago si Aron a
Amay ka so taw na aden a ibol iyan o di na pese o di na panaw a kepakay a kabisaan na kewit sekaniyan ki Aron a imam o di na isa ko manga wata iyan a manga imam.
Keiksamin o imam so ibol ko kobal iyan na o miyakapoti so baraibon on ago datar o ba madalem a di so kobal ko melilibeta on na bisa ini a paniyakit ko kobal na mapetero o imam a maresik angkoto a taw.
Ogaid na o so ibol na mapoti ogaid na kena a ba madalem a di so kobal ago so baraibon on na kena a ba miyakapoti na tegoon o imam angkoto a taw sii ko misisibay a darpa ko makapito gawii.
Sii ko ikapito gawii na keilay ini peroman o imam na o gedageda iyan on na da maalin so ibol ago da mipalat ko kobal iyan na isibay peroman o imam sa makapito gawii.
Sii ko ikapito gawii na pagiksaminen ai peroman o imam na o komilas so ibol ago da mipalat ko kobal iyan na mapetero o imam a lompiyo sekaniyan. Matag baden ai ibol. Na kepipian o taw so nditaren iyan na kelompiyo sekaniyan.
Ogaid na o minipalat so ibol ko kobal iyan oriyan o kiyapakiilain iyan on ko imam ago so kiyateroa on o imam a miyalompiyo sekaniyan den na disomala a mapekiilay niyan peroman ko imam.
Keilay peroman o imam na o minipalat so ibol na mapetero o imam a maresik angkoto a taw ka kagiya bisa ini a paniyakit ko kobal.
Apiya antawaa i aden a bisa niyan a paniyakit ko kobal na kewit ko imam.
Keiksamin sekaniyan o imam na o aden a lebag iyan a mapoti sii ko kobal iyan a aden a romiriga on a sapo ago o miyakapoti so baraibon on
Na miyatey den a paniyakit ko kobal na mapetero o imam a maresik sekaniyan. Di den kailangan a katagoa on ko misisibay a darpa kaan maiksamin peroman ka kagiya marayag den so karesik iyan.
O minipalat so paniyakit ago lomiyangkap ko kobal iyan ipoon sa olo na taman sa ai niyan sii ko kapekeilaya on o imam
Na keiksamin sekaniyan o imam. Na o mailay niyan a lomiyangkap so paniyakit ko langon o lawas iyan na mapetero o imam a lompiyo angkoto a taw ka kagiya langon miyakapoti so lawas iyan.
Ogaid na amay ka aden a romiriga a sapo a keilay ko lawas iyan na kena a ba lompiyo sekaniyan.
So den so kailaya o imam ko romiriga a sapo na mapetero iyan a kena a ba lompiyo angkoto a taw ka so romiriga a sapo na maresik so paniyakit iyan na kabibisaan.
Inonta bo na o makapoti so romiriga a sapo na pekasong sekaniyan ko imam.
Keiksamin sekaniyan peroman o imam na o miyakapoti den na mapetero o imam a miyalompiyo sekaniyan den.
Amay ka so taw na aden a pese ko kobal iyan ago miyapiya
Ago so kabebetadan ko pese na pimbowatan a lebag a mapoti o di na malo marigariga na mapekiilay niyan ko imam.
Keiksamin ai o imam na o mailay niyan a madalem a di so kobal ago miyakapoti so baraibon on na mapetero o imam a maresik angkoto a taw. Bisa ini a paniyakit ko kobal a lomitaw ko kaatoan o pese.
Ogaid na o mailay o imam a da makapoti so baraibon on ago da tantel ko sapo ago komilas ai na ketago sekaniyan o imam ko misisibay a darpa ko makapito gawii.
Na o mipalat ai ko kobal sii sangkoto a manga gawii na mapetero o imam a maresik angkoto a taw ka kabibisaan sekaniyan.
Ogaid na o da ini maalin ago da mipalat na matag ai poneng o pese na mapetero o imam a lompiyo angkoto a taw.
O aden a taw a miyalowis sa lawas ago mariga mapoti o di na mapoti so miyaredak a kobal on
Na keiksamin ai o imam. O miyakapoti so baraibon on ago kena a ba sii bo ko kobal ka taman ko sapo sii ko kapekeilaya on na bisa ini a paniyakit a gomimaw ko lowis na mapetero o imam a maresik angkoto a taw.
Ogaid na o mailay o imam a da makapoti so baraibon on ago da tantel so lowis ko sapo ago komilas den ai na kisibay sekaniyan o imam ko makapito gawii.
Sii ko ikapito gawii na keiksamin sekaniyan peroman o imam na o mailay niyan a minipalat ko ped a kobal iyan na mapetero o imam a maresik angkoto a taw ka bisa ini a paniyakit ko kobal.
Ogaid na o da ini maalin ago da mipalat ko ped a kobal ka baden komilas na matag ai poneng o lowis na mapetero o imam a lompiyo angkoto a taw.
O so mama o di na babay na aden a ibol iyan sa olo o di na sa baka
Na keiksamin ai o imam na o mailay niyan a madalem a di so kobal ago so manga bok iyan ko ibol na miyakabinaning ago miyakanipis na mapetero o imam a maresik angkoto a taw na bodok ai a bisa a paniyakit sa olo o di na baka.
Ogaid na o mailay o imam a so bodok na sii bo ko kobal ogaid na da pen makapiya so langon o manga bok on na ketago sekaniyan o imam ko misisibay a darpa ko makapito gawii.
Sii ko ikapito gawii na keiksamin peroman o imam so bodok na o da mipalat ago da makabinaning so bok on ago kena a ba madalem a di so kobal
Na kekikisan o taw so olo niyan a liyo ron so manga bok ko bodok na tetapen sekaniyan o imam ko misisibay a darpa sa makapito pen gawii.
Sii ko ikapito gawii na keiksamin peroman o imam so bodok na o da mipalat ko kobal ago kena a ba madalem a di so kobal na mapetero o imam a lompiyo angkoto a taw. Kepipian iyan so manga nditaren iyan na kelompiyo sekaniyan.
Ogaid na o minipalat so bodok ko kobal oriyan o kiyateroa on o imam a lompiyo sekaniyan
Na keiksamin sekaniyan peroman o imam na o mailay niyan a minipalat so bodok ko kobal na di den kailangan a nggiloba sekaniyan sa binaning a bok ka marayag den so karesik iyan.
Ogaid na o mailay o imam a da mipalat so bodok ago miyamangeto on den so maitem a bok na miyapiya den ai na miyalompiyo den angkoto a taw na mapetero o imam a lompiyo sekaniyan.
Amay ka so mama o di na so babay na panaon so kobal iyan
Na keiksamin sekaniyan o imam. Na o mailay niyan a so panaw ron na malo mapoti na matag ai pamoti a mito ko kobal na lompiyo angkoto a taw.
O aden a mama a kiyaropawan na lompiyo sekaniyan.
O maopaw sa beneng na lompiyo sekaniyan.
Ogaid na o aden a malo romiriga a ibol ko olo niyan a kiyaropawan o di na sii ko beneng iyan na bisa ini a paniyakit.
Keiksamin sekaniyan o imam na o libagan so ibol a malo romiriga a datar sa paras o bisa a paniyakit ko kobal
Na kabibisaan so mama ago maresik sekaniyan. Na mapetero o imam a kena a ba lompiyo angkoto a taw sabap ko ibol ko olo niyan.
So taw a sesakit na disomala a makapenditar sa miyanareditan ago di niyan ketanor so bok iyan ago kesepengan iyan so kababaan o paras iyan ago mipelalis iyan sa matanog a Maresik! Maresik!
Tatap den a karesik iyan sii ko langon o masa a kasesakit iyan. Pekakaden sekaniyan a matatawantawan sii ko liyo o kampo.
Amay ka so nditaren na aden a olabong on apiya anda ko nditaren a dilana o di na sotra
O di na sii ko apiya antonaa a pimbaalan a dilana o di na sotra o di na panit
Na o so olabong ko dinis o di na panit na miyakagadong o di na rominiga na pekipalat ai a olabong na disomala a mapekiilay ko imam.
Keiksamin ai o imam na kisibay niyan sa darpa so inolabong a nganin ko makapito gawii.
Sii ko ikapito gawii na keiksamin ai peroman o imam na o minipalat so olabong ko nditaren o di na dinis o di na sii ko panit na pekabinasa ini a olabong maresik angkoto a nganin.
Na ketotong o imam so nditaren a dilana o di na sotra o di na apiya antonaa a dinis o di na panit a inolabong sa datar ai ka pekabinasa ini na disomala a totongen sa tarotop.
Ogaid na o mailay o imam a da mipalat so olabong ko nditaren o di na sii ko panit
Na pekipipian iyan angkoto a nganin san na pekisibay niyan ko makapito pen gawii.
Oriyan o kiyapipii ron na keilay peroman o imam na o da maalin so paras o olabong apiya pen da ini mipalat na maresik pen ai. Ketotong ai sa tarotop apiya aya bo inolabong na so sabala on o di na saklid.
Ogaid na o mailay o imam a komilas so olabong oriyan o kiyapipii ron na keabat iyan on so inolabong ko nditaren o di na dinis o di na panit.
Ogaid na o lometaw peroman so olabong na pepalat pen ai na disomala a totongen angkoto a nganin.
Ogaid apiya pen o miyada on so olabong oriyan o kiyapipii ron na kepipian ai peroman na kelompiyo den.
Giyai i taritib mipantag ko inolabong a dilana o di na sotra a nditaren o di na so apiya antonaa a pimbaalan a dilana o di na sotra o di na panit kaan matero o imam a lompiyo o di na maresik. 
Pitero o Allah ki Mosa a
Giyai i manga taritib ko taw a miyapiya ko bisa a paniyakit sii ko gawii a kakesoti niyan. Kewit sekaniyan ko imam
Na mapekaonot sekaniyan o imam ko liyo o kampo na ron iyan keiksamin. O miyapiya den ko bisa a paniyakit iyan
Na pekikowa o imam so dowa a oyagoyag a papanok a halal ago satebi a kayo a sidro mariga a tanor ago sapak a hisop.
Na pekisombali o imam so isa ko papanok ko liyawaw o koden a bote a aden a ig on a poon ko bowalan.
Oriyan iyan na kekowa niyan so oyagoyag a papanok ago so satebi a kayo a sidro so mariga a tanor ago so sapak a hisop na kisombo niyan ai langon ko rogo o papanok a siyombali sii ko liyawaw o ig.
Na mipamesipesik iyan so rogo sa makapito ko taw a pelompiyon na giyoto a mapetero o imam a miyalompiyo sekaniyan den. Mandiyadi na kebokaan iyan ko pangomaan so oyagoyag a papanok.
So taw a pelompiyon na kepipian iyan so nditaren iyan ago makapegopaw ago makapepeigo sa ig kaan masoti. Oriyan iyan na pekasoled sekaniyan ko kampo ogaid na pekakaden pasin sa makapito gawii ko liyo o barombarong iyan.
Sii ko ikapito gawii na kekikis iyan on peroman so langon o bok ko olo niyan taman ko sompa iyan so manga kiray niyan ago so ped a manga baraibon iyan. Kepipian iyan so nditaren iyan ago makapepeigo na kesoti sekaniyan.
Sii ko ikawalo gawii na pekaawid sekaniyan sa dowa a mama a nati a bilibili ago isa a babay a bilibili a saragon a idad iyan a langon ai da a daway niyan a rakes o isepaat a pangenengken a telo ka kilo a lebi a mapiya a arina a sasaogan sa lana ago isa ka katiya a lana a olibi.
Giyai langon a rakes o taw a pelompiyon na mapekapangadap o imam ko Allah sii ko gimowa o Barombarong a dii Telabokan
Na kekowa o imam so isa ko mama a bilibili na kisapaat iyan ai a pekorbanen sabap ko kiyataksil a kirakes on so isa ka katiya a lana na kepalad iyan ai ko Allah ko kibayaon iyan on ko hadapan iyan.
Kesombali o imam so bilibili ko soti a darpa a ron pesombalia so dii korbanen sabap ko dosa ago so dii korbanen a ipesepaat a petotongen. Mapenggolaola niyan ai ka kagiya so dii korbanen sabap ko kiyataksil a datar o dii korbanen sabap ko dosa na rek o imam na lebi ini a soti.
Na pekakowa so imam ko rogo o pikorban sabap ko kiiyataksil na kisalapot iyan ko kababaan o kawanan a tangila o taw a pelompiyon ago so kawanan a ama a lima niyan ago sii ko kawanan a ama a ai niyan.
Pekakowa pen so imam sa lana ko katiya na keodod iyan ko palad a diwang a lima niyan
Na kisombo niyan so kawanan a tindoro iyan sii ko lana ko palad iyan na mipemesipesik iyan ai sa makapito ko hadapan o Allah.
Oriyan iyan na kisalapot iyan so ped ko lamba a lana ko palad iyan sii ko kababaan o kawanan a tangila o taw a pelompiyon ago sii ko kawanan a ama a lima niyan ago sii ko kawanan a ama a ai niyan sii ko liyawaw o rogo o pikorban sabap ko kiyataksil.
So miyalamba a lana sa lima o imam na ketago iyan ko olo o pelompiyon a taw. Giyai i kipenggolalanen iyan ko kakepapasa ko dosa o taw sii ko hadapan o Allah.
Oriyan iyan na mapekorban o imam so isepaat sabap ko dosa na ipenggolalan iyan pen so kakepapasa ko dosa o taw a pelompiyon ko karesik iyan. Mapasad oto na kesombali iyan so isepaat a totongen
Na kisapaat iyan sii ko aparan a rakes o isepaat a pangenengken. Sii sangkai a okit na ipenggolalan o imam so kakepapasa ko dosa para ko taw na kesoti sekaniyan den.
Ogaid na o miskin so taw a pelompiyon a di niyan ai kegaga na pekakowa sekaniyan sa satiman bo a mama a bilibili a pekorbanen sabap ko kiyataksil a peladen ko Allah ko kibayaon on sii rekaniyan kaan mapapas so dosa o taw a rakes o isa ka kilo a lebi a mapiya a arina a sasaogan sa lana a olibi a isepaat a pangenengken ago isa ka katiya a lana a olibi
Ago dowa a marapatik o di na dowa a pagapak a saden sa kegaga niyan. So isa on na pekorbanen sabap ko dosa ago so isa on na pekorbanen a isepaat a totongen.
Sii ko ikawalo gawii na kewit iyan ai langon ko imam para ko kapelompiyowa rekaniyan sii ko gimowa o Barombarong a dii Telabokan roo ko hadapan o Allah.
Na keodod o imam so ped ko lana sii sa diwang a palad iyan
Na kisombo niyan on a kawanan a tindoro iyan ago mipemesipesik iyan sa makapito sii ko hadapan o Allah.
Kisalapot iyan so ped ko lana sa lima niyan sii ko kababaan o kawanan a tangila o taw ago sii ko kawanan a ama a lima niyan ago sii ko kawanan a ama a ai niyan sii ko manga piyanalapotan iyan ko rogo o pikorban sabap ko kiyataksil.
Na so miyalamba ko lana sa palad iyan na ketago iyan ko olo o taw a pelompiyon. Giyai i kipenggolalanen iyan ko kakepapasa ko dosa o taw sii ko hadapan o Allah.
Oriyan iyan na mapekorban o imam so dowa a marapatik o di na so dowa a pagapak a saden sa kegaga o taw.
So isa on na pekorbanen sabap ko dosa na so isa on na pekorbanen a isepaat a totongen a rakes o isepaat a pangenengken. Sii sangkai a okit na ipenggolalan o imam so kakepapasa ko dosa o taw a pelompiyon sii ko hadapan o Allah.
Giyai i manga taritib mipantag ko apiya antawaa a aden a bisa niyan a paniyakit ko kobal a di pekagaga ko ipapaliyogat a isepaat para ko kakesoti niyan.
Na pitero o Allah ki Mosa ago si Aron a
Amay ka makaoma kano sa inged a Kanaan a imbegay aken rekano a matangan iyo na o tagoi aken sa pekipalat a olabong so isa a walay sangkoto a inged
Na so kirek ko walay na pekasong ko imam na mapetero iyan on a Miyakainengka ako sa datar o ba olabong sii ko walay aken.
Kisogo o imam a kowaan sa tago so walay sa di niyan on pen kapekasoled a pagilain iyan so olabong ka o di ini mapenggolaola na so langon a matatago ko walay na mapetero a maresik. Mapasad oto na pekasoled so imam ko walay
Na keiksamin iyan so olabong ko manga keleb. O aden a manga daket on a magadogadong o di na marigariga a aya kapegilaya on na madalem a di so liyawaw o keleb
Na pekaliyo so imam sangkoto a walay na pelekeban iyan ko makapito gawii.
Sii ko ikapito gawii na pekakasoy ron so imam ka pagilain iyan peroman. O minipalat so olabong ko manga keleb o walay
Na kisogo iyan a kowaan on so manga ator a kiyaogalinan sa olabong ago ipelebad ko kena a ba soti a darpa ko liyo o siti.
Na pakipangikisan iyan so intiro a soled o walay ago pekitabotod iyan so miyakikis on ko kena a ba soti a darpa ko liyo o siti.
Oriyan iyan na pekakowa siran sa ped a manga ator a misambi ko manga ator a miyakowa on na pekakowa siran pen sa bago a sominto a misalapot ko manga keleb.
O gemaw peroman so olabong sii ko walay oriyan o kiyapangowaa on ko manga ator ago so kiyapangikisi ko manga keleb ago so kiyapanalapoti ron pen sa sominto
Na kesongowan ago keiksamin peroman o imam. O mailay niyan a minipalat so olabong na pekabinasa ini a olabong na maresik so walay.
Disomala a nggebaan  a so manga ator on so manga tarakayo ago so langon a sominto on na kewit ai ko liyo o siti sii ko kena a ba soti a darpa.
Apiya antawaa i makasoled ko walay ko kalelekebi ron na kedalem a hadas taman ko perimon.
Apiya antawaa i makatorog o di na koman sii ko walay na kepipian iyan so manga nditaren iyan.
Ogaid na o somoled on so imam ago mailay niyan a da makagemaw peroman so olabong oriyan o kiyapanalapoti ron sa sominto na mapetero iyan a miyalompiyo angkoto a walay ka miyada den so olabong.
An masoti so walay na pekakowa so imam sa dowa a papanok satebi a kayo a sidro mariga a tanor ago sapak a hisop.
Kesombali iyan so isa ko papanok ko liyawaw o koden a bote a aden a ig on a poon ko bowalan.
Oriyan iyan na kekowa niyan so kayo a sidro so sapak a hisop so mariga a tanor ago so oyagoyag a papanok na kisombo niyan ko rogo o siyombali a papanok ago so ig na mipemesipesik iyan ko walay sa makapito.
Sii sangkai a okit na kesoti niyan so walay a nggolalan ko rogo o papanok so ig so oyagoyag a papanok so kayo a sidro so hisop ago so mariga a tanor.
Oriyan iyan na kebokaan iyan so oyagoyag a papanok ko liyo o siti roo ko pangomaan. Giyanan i kipenggolalanen iyan ko kasotiya ko walay na kesoti den ai.
Oriyan o kiyapatay o dowa kataw a manga wata i Aron a miyamatay isako somapaat siran ko Allah sa di sak a apoy
Na pitero o Allah ki Mosa a Teroa ngka ko pagari ngka a si Aron a sii bo ko matetendo a manga gawii i kapekasoled iyan ko Lebi a Soti a Darpa sii ko likod o kortina a irerending ko lekeb o Kaban sa Kapasadan a ron pekepapas so manga dosa an sekaniyan di petay ka pepayag ako ko liyawaw o lekeb o Kaban a nggolalan ko gabon.
Giyai i ipapaliyogat ki Aron ko kapekasoled iyan ko Lebi a Soti a Darpa Pekaawid sekaniyan sa kangodaan a mama a sapi a pekorbanen sabap ko dosa ago satiman a mama a bilibili a pekorbanen a isepaat a totongen.
Kesolot iyan so manga nditaren o kaiimami  so sotra a kimon a rakes o karsinsiliyo a matatampar ko lawas iyan so sambitan ko kasadan iyan ago so totob. Makapepeigo sekaniyan daan na go niyan bo masolot.
Na pekakowa sekaniyan sii ko manga Israil sa dowa timan a mandangan a pekorbanen sabap ko dosa ago satiman a mama a bilibili a pekorbanen a isepaat a totongen.
Paganay na mapekorban i Aron so mama a sapi a isepaat sabap ko dosa kaan mapapas so manga dosa niyan ago so manga dosa o pamiliya niyan.
Oriyan iyan na kewit iyan so dowa timan a mandangan sii ko gimowa o Barombarong ka ipagadap iyan roo ko Allah.
Na keripa i Aron o anda ko dowa a mandangan i isepaat ko Allah ago so mbogaon on ko disirto sii ko saitan a si Asasil.
Kekowa i Aron so mandangan a miyaripa a isepaat ko Allah na pekorbanen iyan sabap ko dosa.
Ogaid na so mandangan a miyaripa a mbogaon na ipagadap a oyagoyag sii ko Allah kaan maosar ko kapepasa ko dosa o manga taw a nggolalan ko kapembogawa on ko disirto sii ki Asasil.
Amay ka masombali i Aron so mama a sapi a pekorbanen sabap ko dosa kaan mapapas so dosa niyan ago so dosa o pamiliya niyan
Na pekakowa sekaniyan sa petotongan sa doka a mapepeno a waga a poon ko aparan a matatago ko hadapan o Allah a rakes o dowa gamak a pitepong a mamot a doka na keawidan iyan ai sii ko Lebi a Soti a Darpa.
Roo ko hadapan o Allah na ketago iyan on so doka sii ko manga waga kaan so bel iyan na mikolob ko lekeb o Kaban sa Kapasadan kaan sekaniyan di petay.
Na pekakowa sekaniyan ko rogo o sapi na mipemesipesik iyan a kemer ko panempang o lekeb na so ped on peman na mipemesipesik iyan sa makapito sii ko hadapan o Kaban sa Kapasadan.
Oriyan iyan na mapekorban iyan so mandangan a isepaat sabap ko dosa para ko manga taw na keawidan iyan so rogo o mandangan sii ko Lebi a Soti a Darpa na mipemesipesik iyan sii ko lekeb o Kaban sa Kapasadan ago sii ko hadapan iyan a datar o inikidia niyan ko rogo o sapi.
Sii sangkai a okit na ipenggolalan iyan so kapelompiyowa ko Lebi a Soti a Darpa sabap ko karesik o manga Israil ago so kapegongkir iran sii ko di iran dii kandosa. Mapenggolaola niyan ai mambo ko Barombarong a dii Telabokan a matatago ko lembak o kena a ba masosoti a kampo iran.
Da den a ped a taw a ba pekasoled ko Barombarong ipoon ko kasoled on i Aron sa kipenggolalanen iyan ko kapelompiyowi ko Lebi a Soti a Darpa taman ko kapekaliyo niyan oriyan o kininggolalanen iyan ko kakepapas o dosa para ko ginawa niyan ago so pamiliya niyan ago para ko langon o manga Israil.
Mapasad oto na pekasong sekaniyan ko aparan a petotongan sa ipesepaat a matatago ko hadapan o Allah ka pelompiyon iyan ai. Pekakowa sekaniyan ko rogo o sapi ago so rogo o mandangan na kisalapot iyan ko manga pangapanga o aparan.
Na kisombo niyan a kemer iyan ko rogo na mipemesipesik iyan ko aparan sa makapito. Nggolalan sii na kelompiyo niyan so aparan ko manga dosa o manga Israil ago kisenggay niyan a soti.
Amay ka mapasad i Aron so di niyan dii kinggolalanen ko kapelompiyowi ko Lebi a Soti a Darpa so Barombarong a dii Telabokan ago so aparan na kekowa niyan so oyagoyag a mandangan.
Na kidapenet iyan so dowa a lima niyan ko olo o mandangan ago penaroon iyan on so langon a kamarataan ago kapegongkir o manga Israil sii ko langon o di iran dii kandosa. Sii sangkai a okit na kibetad iyan ai langon sii ko olo o mandangan na kebogaw niyan so mandangan ko disirto a pekikibir ko mama a minitoro a penggolaola sii.
So den so mandangan i pekaawid ko langon o kadostaan o manga taw ka pagowiten iyan ko matatawantawan a darpa na kebogaw o mama so mandangan roo ko disirto.
Mapasad oto na pekasoled si Aron ko Barombarong ka pagendaan iyan so manga nditaren iyan a sotra a siyolot iyan sa di niyan pen kasoled ko Lebi a Soti a Darpa na kibegak iyan ai roo.
Makapepeigo sekaniyan roo ko soti a darpa na go niyan bo masolot so kalilid a nditaren iyan. Na pekaliyo sekaniyan ago pekorbanen iyan so isepaat a totongen para sa ginawa niyan ago so isepaat a totongen para ko manga taw a aya niyan kipenggolalanen ko kakepapasa ko dosa niyan ago so dosa o manga taw.
Ketotong iyan pen ko aparan so langon o sibo o ayam a pikorban sabap ko dosa.
So peman so mama a miyogaw ko mandangan a piyakaawa na kepipian iyan so nditaren iyan ago makapepeigo na go bo pekasoled ko kampo.
So mama a sapi ago so mandangan a piyangorban sabap ko dosa a inisoled so rogo iran ko Lebi a Soti a Darpa a inilompiyo ron na kewit ko liyo o kampo na roo ketotong so kobal iran so sapo ago so tinai iran.
So mama a tomiyotong on na kepipian iyan so nditaren iyan ago makapepeigo na go bo pekasoled ko kampo.
Giyai na da a kaposan iyan a taritib a ketoman iyo Sii ko ikasapolo gawii ko ikapito olan na makapepowasa kano ago di kano den penggalebek a melagid so tenger a taw ago so rait a mababaling rekano.
Sii sangkai a gawii na ipenggolalan so kakepapasa ko langon o manga dosa niyo na kelompiyo kano den ko hadapan o Allah.
Gawii ai a idedeke para rekano na makapepowasa kano. Da a ikepos ai a taritib.
So maporo a imam a kiyasalawatan ago kiyaidinan ko kaiimami a isembi ko ama iyan na aya penggolaola ko kakepapas o dosa. Kesolot iyan so soti a manga nditaren a sotra
Na ipenggolalan iyan so kapelompiyowa ko Lebi a Soti a Darpa so Barombarong a dii telabokan ago so aparan na ipenggolalan iyan pen so kakepapasa ko dosa para ko manga imam ago so langon o manga taw ko isa ka maginged.
Na pitero o Allah ki Mosa a
Teroa ngka ki Aron ago sii ko manga wata iyan ago so langon o manga Israil a Giyai i inisogo o Allah
Apiya antawaa ko manga Israil a korban sa sapi o di na bilibili o di na kambing sii ko soled o di na liyo o kampo
Ka da niyan wita ko gimowa o Barombarong a dii Telabokan sa kapekorbana niyan on a isepaat ko Allah ko hadapan o kakadenan o Allah na giyangkoto a mama na miyasogok iyan so kokoman mipantag ko kapakatogaa ko rogo na kebelag sekaniyan ko isa ka maginged a Israil.
Aya antap angkai a sogoan na an pekewit o manga Israil ko Allah so manga ayam a di iran dii korbanen sii ko manga pangomaan. Disomala a kewit iran ai ko imam sii ko gimowa o Barombarong kaan makorban a isepaat ko Allah pantag bo ko kanggiginawai.
Amay ka magiyanan na mipemesipesik o imam so rogo ko aparan o Allah sii ko gimowa o Barombarong na go ketotong iyan on so manga sibo iyan a mamot ko Allah.
Disomala a genekan iran den so di iran dii kakorbani ko manga kambing a saitan roo ko pangomaan. Giyai na da a ikepos iyan a sogoan kiran a peketoman o langon a kebabadan kiran.
Teroa ngka kiran a apiya antawaa ko manga Israil o di na sii ko manga rait a kibabaling kiran i somapaat sa totongen o di na pekorban
A di niyan pagowiten ko gimowa o Barombarong sa kisepaaten iyan on ko Allah na kebelag sekaniyan ko isa ka maginged a Israil.
Apiya antawaa ko manga Israil o di na sii ko manga rait a kibabaling kiran i koman sa apiya antonaa a rogo na makiperidoay ako rekaniyan na mbelagen ko sekaniyan ko isa ka maginged a Israil
Ka so kaoyagoyag o oman i baraniyawa na sisii ko rogo na inisenggay aken ai rekano a keodod iyo ko aparan a aya ipepas ko manga dosa niyo ka so rogo a ron matatago so kaoyagoyag na aya pekapapas ko dosa.
Giyanan i sabap a kiyateroa ko ron ko manga Israil a apiya antawaa kiran o di sii ko manga rait a mababaling kiran na di den pekakan sa rogo.
Apiya antawaa ko manga Israil o di na sii ko manga rait a kibabaling kiran a manganop ago makakowa sa apiya antonaa a halal a binatang o di na papanok na disomala a mapekatoga iyan a daan so rogo iyan na ketambonan iyan sa lopa.
So kaoyagoyag o oman i baraniyawa na sisii ko rogo iyan na giyanan i sabap a kiyateroa ko ron ko manga Israil a di siran pekakan sa rogo o apiya antonaa a baraniyawa ka kagiya so kaoyagoyag o oman i baraniyawa na matatago ko rogo iyan apiya antawaa i koman on na kebelag den.
Apiya antawaa tenger a taw o di na rait i koman sa sapo a ayam a baden miyatay o di na miyapatay o maila a binatang na kepipian iyan so manga nditaren iyan ago makapepeigo ogaid na madadalem sekaniyan den a hadas taman ko perimon na kelompiyo bo.
Pitero o Allah ki Mosa a
Teroa ngka ko manga Israil a Saken so Allah a Tohan iyo.
Di niyo sowaa so paparangayan o manga taw sa Misir a ron kano miyakabaling aya pen o ba niyo sowaa so olaola iran sii ko inged a Kanaan a ron aken sekano pagowita. Di niyo peginetaon so manga okitokit iran.
Tomana niyo so manga kokoman aken ago nggolalanen iyo piyapiya so manga sogoan aken. Saken so Allah a Tohan iyo.
Tomana niyo so manga sogoan ago so manga kokoman aken ka so taw a petoman on na sii dii makanggolalan a kapepegongowi niyan ko kaoyagoyag iyan. Saken so Allah.
Da den a sakataw bo a ba niyan mapekeroma so apiya antawaa ko madaseg a manga tonganay niyan. Saken so Allah.
Di ngka pekayai so ama a ka ko kapekeromaa ngka ko ina a ka. Sekaniyan i ina a ka o ba ngka keromaa.
Di ngka pekeromaa so karoma o ama a ka ka keyaan on so ama a ka.
Di ngka pekeromaa so babay ngka apiya anda ko wata o ama a ka o di na ina a ka apiya anda sekaniyan inimbawata ko walay ngka o di na sii ko salakaw a darpa.
Di ngka pekeromaa so apo iyo a babay ka keyaan ka on.
Di ngka pekeromaa so wata a babay o karoma o ama a ka a inimbawata o ama a ka ka babay ngka sekaniyan.
Di ngka pekeromaa so babay o ama a ka ka madaseg sekaniyan i ama a ka.
Di ngka pekeromaa so babay o ina a ka ka madaseg sekaniyan i ina a ka.
Di ngka pekayai so pagari i ama a ka ko kapekeromaa ngka ko karoma niyan. Babo o ka sekaniyan.
Di ngka pekeromaa so miyakamong reka a babay ka karoma sekaniyan o wata a ka a mama.
Di ngka pekeromaa so karoma o pagari ngka ka keyaan on so pagari ngka.
Pitero o Allah ki Mosa a
Teroa ngka ko langon o isa ka maginged a Israil a Sosoti kano ka saken a so Allah a Tohan iyo na soti.
So oman i isa rekano na pagadati niyan so ama iyan ago so ina iyan na tomana niyo so manga kokoman ko manga Gawii aken a Idedeke. Saken so Allah a Tohan iyo.
Di kano penanangoran ko manga barahala aya pen o ba niyo mbaalen a ginawa niyo sa tiyowang a manga katohanan. Saken so Allah a Tohan iyo.
Igira a pekorban kano sa ayam pantag bo ko kanggiginawai na tomana niyo so manga taritib on kaan aken matarima para rekano.
Kekan iyo ai sii ko gawii a kiyakorbana niyo ron o di na sii ko talondog a gawii ogaid na apiya antonaa a kelamba on ko ikatelo gawii na disomala a totongen.
O aden a miyalamba ko pikorban sii ko ikatelo gawii na maresik den ai na di aken terimaan.
Apiya antawaa i koman on na kesala ka kagiya da niyan pagadati so inisenggay a soti ko Allah na kebelag sekaniyan ko isa ka maginged a Israil.
Igira a peperagonan ka so lopa a ka na di ngka nggaraba so pereperan ko manga kilid iyan aya pen o ba ngka osipa so miyalamba on.
Di ngka pelengana romopo so asinda ngka a obas aya pen o ba ngka pamorota so miyanga oolog a obas. Begaken ka on ai para ko manga miskin ago so manga mananangga. Saken so Allah a Tohan iyo.
Di kano pemanekew di niyo selibaa so ped aya pen o ba kano pamokeg.
Di niyo pesepaan so di benar sii ko Ingaran aken ka kebatalan iyo so Ingaran o Tohan iyo. Saken so Allah.
Di ngka selimboti so ped ka aya pen o ba ngka aniyayaa. Di ngka sendoden sa ba ngka pakapitai so kasokayi ngka ko piyakanggalebek ka.
Di ngka pesodia so bengel aya pen o ba ngka alangi so lalan o bota ka kaleken ka baden so Tohan ka. Saken so Allah.
Di niyo mbibida so kokoman di ngka peramigi so manga miskin aya pen o ba ngka ampili so manga kawasa ka pangokomen ka baden so ontol sii ko ped ka a magiinged.
Di ka pemanipanik ko manga siringan ka sa kapemagantaa ngka ko ped a taw. Di ka penggolaola sa apiya antonaa a masiken a ron kabinasai so kaooyagoyag o siringan ka.
Di ngka pemolaa ko poso o ka so kagowad ko pagari ngka. Mbongeten ka ko ped ka so dosa niyan kaan ka di kerambit ko kiyataksil iyan.
Di ngka seopi o di na pemolai sa ratem so apiya antawaa ko manga ped ka ka kababayai ngka baden so siringan ka a datar o ginawa ngka. Saken so Allah.
Tomana niyo so manga sogoan aken. Di ngka pakipemowadi so manga ayam ka ko salakaw ron a ayam. Di ngka mambo seodi so lopa a ka sa dowa barang a oniin. Di ka solot sa nditaren a pimbaalan a dowa barang a dinis.
O rembanga o mama so oripen a babay a matataalik a mapengaroma o ped a mama ogaid na da pen maaon o di na kabokai so babay ko kaooripeni ron na kedaneg siran ogaid na di siran kebono ka kagiya da pen kabokai so babay.
Ogaid na pekawit so mama sa mama a bilibili sii ko gimowa o Barombarong a dii Telabokan a pekorbanen ko Allah sabap ko kiyataksil.
Na pekorbanen ai o imam a aya niyan kipenggolalanen ko kakepapasa ko dosa o mama na kerilaan sekaniyan o Allah.
Amay ka somoled kano sa inged a Kanaan ago mamola kano ron sa manga onga sapad a kekan iyo na bilangen iyo so manga onga niyan a kena a ba soti sii ko soled a telo ragon. Sii sangkoto a masa na inisapar so kakena niyo ron.
Sii ko ikapat ragon na kisenggay so langon a onga niyan a rek o Allah a aya rekaniyan den ipenalamat.
Ogaid na sii ko ikalima ragon na kekan iyo den so onga niyan. Sii sangkai a okit na pekadakel so manga onga a pekeragon iyo ron. Saken so Allah a Tohan iyo.
Di kano ken sa sapo a di pen dii pirogo. Di kano perimar aya pen o ba kano pangatao.
Di niyo potoli so manga bok iyo sa pipikan ago di niyo tempadi so manga sompa iyo
Aya pen o ba niyo palii o di na patiki a lawas iyo ko di niyo dii kimbokoon ko miyatay. Saken so Allah.
Di ngka pekayai so wata a ka a babay ko kapakapesondala ngka on. O nggolaolaa niyo ai na pelangkap ko inged so kasondal ago kepeno a kamarataan.
Tomana niyo so manga kokoman o Gawii aken a Idedeke na selaa niyo so soti a darpa aken. Saken so Allah.
Na pitero o Allah ki Mosa a
Teroa ngka ko manga Israil a Apiya antawaa ko manga Israil o di na so manga rait a mababaling sa Israil i mikorban sa wata iyan sii ki Molik na kebono. Paliyogat a perobakan sekaniyan a ator o manga taw ko inged.
Makiperidoay ako sangkoto a mama ago mbelagen ko sekaniyan ko isa ka maginged a Israil ka sii ko kiyakorbana niyan ko wata iyan sii ki Molik na piresikan iyan so soti a kaden aken ago biyatalan iyan so soti a Ingaran aken.
Na o pepegilaya baden o manga taw ko inged so kiyakorbana angkai a mama ko wata iyan sii ko Molik ka da iran sekaniyan bonoa
Na saken i makiperidoay ron ago so pamiliya niyan na mbelagen ko siran ko isa ka maginged a Israil a rakes o langon a miyamangonot rekaniyan ko kiyasondal iyan ko kiyasimbaa niyan ki Molik.
O aden a taw a tomiyalikod raken ko kapegisei niyan ago kaparatiyayaa niyan ko manga pemangangay ago manga pemangintonong na makiperidoay ako rekaniyan ago mbelagen ko sekaniyan ko isa ka maginged a Israil.
Senggain iyo a ginawa niyo a soti ago sosoti kano ka saken so Allah a Tohan iyo.
Paratiyayaa niyo ago tomana niyo so manga sogoan aken ka saken so Allah a pepekasoti rekano.
Apiya antawaa i isinta iyan so ama iyan o di na ina iyan na kebono kisendit rekaniyan so kiyapatay niyan.
O makasina so mama ko karoma o ped a mama na palaya mbonoon so misina a mama ago so babay.
O keromaa o mama so karoma o ama iyan na piyakayaan iyan so ama iyan. Na palaya mbonoon so mama ago so babay na sii kiran kisendit so kiyapamatay iran.
O keromaa o mama so miyakamong on a babay na mbonoon siran a dowa. So pinggolaola iran na bibid na sii kiran kisendit so kiyapamatay iran.
O keromaa o mama so ped iyan a mama a datar o ipekidia niyan ko babay na piyakasisingay so pinggolaola iran. Kebono siran a dowa na sii kiran kisendit so kiyapamatay iran.
O pangaromaa o mama so babay ago so ina o babay na marata ini. Palaya siran a telo na disomala a totongen ko apoy kaan mapapas rekano so datar anan a kamarataan.
O makipemotaliya so mama sa binatang na paliyogat a mbonoon so mama ago so binatang.
O magobay so babay sa binatang ka makipekeroma on na palaya kebono so babay ago so binatang sii kiran kisendit so kiyapamatay iran.
O pangaromaa o mama so babay niyan a babay niyan sii ki ama iyan o di na sii ki ina iyan na kamarataan ai na kebelag siran a dowa ko manga tonganay iran. Piyakayaan o mama so babay niyan na kesala sekaniyan.
O rembanga o mama so babay sii ko kandodon o basa na kebelag siran a dowa ko manga tonganay iran ka kagiya siyawaan iran so pekepoonan o rogo iyan.
O keromaa o mama so babay i ama iyan o di na so pagari a babay i ina iyan na piyakayaan iyan so madaseg a tonganay niyan na palaya siran kesala.
O keromaa o mama so karoma o bapa iyan na piyakayaan iyan so bapa iyan. Kesala siran a dowa na pematay siran a da a manga wata iran.
O keromaa o mama so karoma o pagari niyan na pematay siran a da a manga wata iran. Kasebo ini a pinggolaola niyan na piyakayaan iyan so pagari niyan.
Tomana niyo piyapiya so langon o manga sogoan ago so manga kokoman aken kaan di kano maota o inged a ron aken sekano pagowita.
Di niyo peginetaon so paparangayan o manga taw a kibabaling roo a mbogaon ko sii ko kapegantap iyo kiran. Ipekegowad aken siran sabap ko kiyanggolaolaa iran sangkai langon a kamarataan.
Ogaid na initopa ko rekano a ketangan iyo so lopa iran a imbegay aken rekano a kawali niyo a pekepakayan ago oodaren a lopa. Saken so Allah a Tohan iyo a sominggay rekano a mabaloy a rek aken ko ped a manga nasiyon.
Kagiya ka maoto na disomala a pakasenggayaa niyo so halal ago so karam a manga ayam ago manga papanok. Di niyo peresiki a ginawa niyo ko kaken iyo sa apiya antonaa a ayam o di na papanok o di na pemanola ko lopa a tindo aken a karam rekano.
Sosoti kano sii raken ka saken a so Allah na soti. Inisenggay aken sekano ko ped a manga nasiyon a aya ko rek.
Na pitero o Allah ki Mosa a Teroa ngka ko manga imam a so manga wata i Aron a Di kebatalan o imam a ginawa niyan ko kasekoa niyan ko apiya antawaa ko manga tonganay niyan a miyatay
Liyo ron so tanto niyan a madaseg a tonganay a so ina o di na ama iyan so wata iyan a mama o di na babay so pagari niyan a mama
O di na so da mapangaroma a babay niyan a tatagikoren iyan.
Na di niyan kebatalan a ginawa niyan a nggolalan ko kasekoa niyan ko bangkay o taw a minitonganaya iyan ko kiyapakakemonga.
Di keopawan o manga imam a manga olo iran aya pen o ba iran tampadi so manga sompa iran ago di iran kapemalian a manga lawas iran ko di iran dii kamboko.
Paliyogat a isesenggay siran a soti ko Tohan iran ago di iran kabatalan so Ingaran o Tohan ka kagiya siran i pepalad ko pangenengken o Tohan iran a ipesepaat a petotongen ko apoy sii ko Allah. Kagiya ka maoto na paliyogat a masosoti siran.
Di siran makapengaroma sa babay a miyakasondal aya pen o ba bitowanen ka kagiya isesenggay so imam a soti ko Tohan iyan.
Kibilang o manga taw so manga imam a soti ka kagiya siran i pesepaat ko pangenengken o Tohan iyo. Bilangen iyo siran a soti ka saken a so Allah a pesoti rekano na soti.
O miyakasebo so wata a babay o imam na piyakayaan iyan so ama iyan na ketotong sekaniyan ko apoy.
So maporo a imam a so isa ko magariyari a kiyasalawatan sa lana diyabat ago kiyaidinan a makasolot ko nditaren a kaiimami na di niyan mipendarainon so bok iyan aya pen o ba niyan kisia so nditaren iyan ko kipembokoon iyan ko miyatay.
Raga a mapengaroma o maporo a imam
A kena a ba balo o di na bitowanen a babay aya pen o ba babay a miyakasondal. Aya bo a mapengaroma niyan na raga a taw sa Israil
Kaan masoti so manga kebabadan rekaniyan sii ko manga taw a bangsa niyan. Saken so Allah a miyaloy rekaniyan a soti.
Na pitero peman o Allah ki Mosa a
Teroa ngka ki Aron a Da den a taw ko kebabadan reka a aden a daway o lawas iyan a ba pekasapaat ko pangenengken o Tohan iyan.
Da a taw a aden a daway niyan a ba raken pekadaseg a datar o bota o di na lepo so mabibinasa a paras o di na lawas iyan
So sadir i lima o di na ai niyan
So bekog i likod o di na karengki so mabibinasa a mata niyan o di na pegibolen aya pen o ba kiyapon.
Saden sa mbawataan i Aron a imam a aden a daway o lawas iyan na di kepakay a ba raken pekadaseg sa kisepaaten iyan ko petotongen a ipesepaat ko Allah. Aden a daway niyan na di sekaniyan pekasapaat ko pangenengken o Tohan iyan.
Kepakay a ken sekaniyan ko soti a pangenengken a inisapaat ko Tohan taman den ko lebi a soti a pangenengken
Ogaid na sabap ko daway niyan na di sekaniyan pekaobay ko kortina aya pen o ba makadaseg ko aparan kaan di kebatali so soti a manga darpa aken. Ka saken so Allah a aya kiran pepekasoti.
Na pitero o Allah ki Mosa a
Teroa ngka ki Aron ago so manga wata iyan a pagadati ran so soti a manga sapaat o manga Israil a ipesenggay iran raken kaan iran di kebatali so soti a Ingaran aken. Saken so Allah.
Teroa ngka kiran a o aden a isa ko manga kebabadan kiran a kababatalan sii ko kiyaobay niyan ko manga sapaat o manga Israil a ipesenggay iran a soti ko Allah na kebelag angkoto a taw ko kamamasaan aken. Saken so Allah.
Apiya antawaa ko kiyababadan ki Aron a aden a sakit iyan sa kobal o di na aden a petoga ko lawas iyan na di sekaniyan pekakan ko manga soti a ipesepaat taman sa di malompiyo. Na kebatalan sekaniyan o makaseko sa bangkay o di na taw a madadalem a hadas ko kiyaliyo ron o biga
O di na o makaseko sekaniyan pen sa apiya antonaa a maresik a pendola ko lopa o di na taw a kiyaresikan ko apiya antonaa i inikaresik iyan.
So imam a makaseko sa apiya anda roo na kababatalan den taman ko perimon na di sekaniyan pekakan ko apiya antonaa a soti a ipesepaat taman sa di sekaniyan makapeigo sa ig.
Amay ka somedep den so alongan na kelompiyo sekaniyan na maipos oto na pekakan sekaniyan den ko manga soti a sapaat ka giyai i pangenengken iyan.
Di pekakan so imam sa apiya antonaa a baden miyatay o di na pisekisi o maila a binatang ka kebatalan sekaniyan on. Saken so Allah.
Disomala a tomanen o manga imam so manga kokoman aken kaan siran di ketaksil ago pematay sabap ko kaongkira iran on. Saken so Allah a aya kiran pepekasoti.
Da den a sakataw bo a di maaped ko pamiliya o imam a ba pekakan ko soti a inisapaat aya pen o ba matag banto o imam o di na so sosokayan i ba on makakan.
Ogaid na so manga oripen o imam a miyapamasa niyan a pirak o di na sii inimbawata ko walay o imam na pekakan ko pangenengken iyan.
O so wata a babay o imam na mapangaroma o mama a kena a ba imam na di den pekakan ko soti a inisapaat.
Ogaid na o miyabalo sekaniyan o di na miyabitowanen ago da a wata iyan ago miyaling peroman ko walay i ama iyan a datar o kararagai ron na pekakan sekaniyan ko pangenengken i ama iyan ogaid na di sii pekakan so di maaped ko pamiliya o imam.
Apiya antawaa i miyakakan ko soti a inisapaat a di niyan katawan a soti ini na kebayadan iyan ko imam so miyakan iyan ago kioman iyan on so ikalima bagi a arga iyan.
So manga imam na di iran kiiring so soti a manga ipesepaat o manga Israil ko Allah a datar o kalilid a pangenengken
A nggolalan ko kapekikanen iran on ko taw a di on kepakayan ka kitaksil ini ago kidaneg sangkoto a taw. Saken so Allah a pesoti sangkai a manga sapaat.
Na pitero o Allah ki Mosa a
Teroa ngka ki Aron ago so manga wata iyan ago sii ko langon o manga Israil a Apiya antawaa ko manga Israil o di na sii ko manga rait a mababaling sa Israil i malad sa pamemegayan a isepaat a totongen ko Allah apiya anda ko kitomanen ko samaya o di na iklas a sapaat
Na aya kewit iyo na satiman a mama a sapi bilibili o di na kambing a da a daway niyan kaan ai matarima rekano.
Di niyo pagowita so apiya antonaa a aden a daway niyan ka di ini terimaan rekano.
Amay ka aden rekano a magawid sa sapi o di na bilibili a pekorbanen pantag bo ko kanggiginawai a itoman ko samaya o di na iklas a sapaat na paliyogat a da a daway niyan o di na paawing kaan ai matarima.
Di kano sepaat ko Allah sa ayam a bota o di na lepo o di na aden a pali iyan o di na lebag o di na ibol iyan aya pen o ba dii ndana. O ba niyo ai panaapaten ko Allah sii ko aparan a pekaokiten ko apoy.
So sapi o di na bilibili a miyakimay o di na miyarotig na kepakay a misepaat iyo a iklas a pamemegayan ogaid na di ini ketarima o sapaaten a itoman ko samaya.
Sii ko inged iyo na di kano den pekasapaat ko Allah sa ayam a miyagaras so orak iyan o di na miyapesa o di na kiyapalian aya pen o ba miyakapon.
Na pitero o Allah ki Mosa a
Began ka ko manga Israil angkai a manga insarat mipantag ko miyanga tetendo a pista o Allah a so manga ala a gawii a di niyo katelabok sa soti a kalilimod.
Aden a nem gawii a mipenggalebek iyo ogaid na so ikapito gawii na Gawii a Idedeke a so gawii a katelabok iyo sa soti a kalilimod. Da den a ba niyo sii mapenggalebek apiya anda kano mababaling ka rek o Allah so Gawii a Idedeke.
Na giyai i manga pista o Allah a so di niyo dii katelabok sa soti a kalilimod a mapeselasela iyo sii ko miyanga tetendo on a gawii.
So Pista a Paska o Allah na magpoon ko perimon sii ko ikasapolo ago pat gawii ko paganay a olanolan.
Na so ikasapolo ago lima gawii sangkoto bo a olanolan na aya poonan o Pista ko Kakan sa Paan a da a Tapay ron. Sii ko soled o pito gawii na disomala a kekan iyo so paan a da a tapay ron.
Sii ko paganay a gawii na talabok kano sa soti a kalilimod na di niyo penggolaolaa so apiya antonaa a galebek iyo.
Oman gawii ko soled o pito gawii na pekasapaat kano ko Allah sa sapaat a petotongen. Na sii ko ikapito gawii na talabok kano sa soti a kalilimod na di kano penggalebek sa apiya antonaa.
Pitero pen o Allah ki Mosa a
Teroa ngka ko manga Israil a Amay ka somoled kano ko inged a imbegay aken rekano ago peragonen iyo ron so pereperan iyo na kewit iyo ko imam so sabekes ko paganay a miyaragon iyo.
Sii ko gawii ko oriyan o Gawii a Idedeke na peladen iyan ai ko Allah ko kibayaon iyan on ko hadapan iyan kaan ai matarima rekano.
Sangkoto den a gawii na makapekorban kano ko Allah sa isepaat on a totongen a satiman a nati a bilibili a saragon a idad iyan a da a daway niyan
A kirakes on so ipapaliyogat on a isepaat a pangenengken a dowa ka kilo a lebi a mapiya a arina a sasaogan sa lana a olibi a peladen ko Allah a pekaokiten ko apoy ago so sapaat a panginginomen a isa ka litro a arak.
Di kano den pekakan sa bapiya antonaa sangkai a bago a pereperan apiya anda ko mailaw sindag aya pen o ba pimbaalan a paan taman sa di niyo mawit angkai a isepaat ko Tohan iyo. Giyai na da a ikepos iyan a taritib para rekano taman ko langon a kebabadan rekano apiya anda kano mababaling.
Sii ko gawii a kiyawita niyo ko sabekes a pereperan a inibayaw ko Allah a giyoto so gawii a tomiyalondog ko Gawii a Idedeke na poon kano ron milang sa pito ka padian.
Sii ko ikalima polo gawii a so gawii a kaipos o ikapito a Gawii a Idedeke na pekapalad kano ron sa bago a isepaat a pangenengken ko Allah.
Apiya anda kano mababaling na awid kano sa dowa timan a paan a pimbaalan a dowa ka kilo a lebi a mapiya a arina a initinda a aden a tapay ron. Giyai na kepalad ko Allah ko kibayaon on ko hadapan iyan a aya niyo ron ipesepaat ko paganay a miyaragon iyo.
Aya kirakes iyo ko paan na pito timan a nati a bilibili a sesaragon a idad iyan ago satiman a mama a sapi ago dowa timan a mama a bilibili a langon da a daway niyan. Giyangkai a manga ayam na pekorbanen a isepaat a totongen ko Allah a rakes o ipapaliyogat on a manga sapaat a pangenengken ago panginginomen na mamot ai a isepaat ko Allah.
Makapekorban kano pen sa satiman a mandangan a isepaat sabap ko dosa ago dowa timan a nati a bilibili a sesaragon a idad iyan a isepaat pantag bo ko kanggiginawai.
Kekowa o imam angkai a manga nati a bilibili a rakes o paan na peladen iyan ai ko Allah ko kibayaon iyan on ko hadapan iyan. Kisenggay ini a soti ko Allah na bagian ai o manga imam.
Sii den sangkoto a gawii na di kano penggalebek ka talabok kano sa soti a kalilimod. Taritib ai a da ikepos iyan para rekano taman ko langon a kebabadan rekano apiya anda kano mababaling.
Igira a peperagonan ka so lopa a ka na di ngka nggeraba so pereperan sii ko manga kilid iyan aya pen o ba ngka osipa so miyalamba on. Samai ngka on so manga miskin ago so manga mananangga. Saken so Allah a Tohan iyo.
Pitero o Allah ki Mosa a
Teroa ngka ko manga Israil a So paganay a gawii ko ikapito a olanolan na gawii a kandeke iyo. Mapeselasela ini ko kapemakaoniya ko manga bogiyong na talabok kano sa soti a kalilimod.
Da den a ba niyo ron mapenggalebek ogaid na makapekorban kano ko Allah sa manga isepaat a petotongen.
Pitero pen o Allah ki Mosa a
So ikasapolo gawii sangkai a ikapito a olanolan na Gawii a Kapepasa ko manga dosa. Talabok kano sa soti a kalilimod na powasa kano ron ago korban kano ko Allah sa manga ipesepaat a petotongen.
Di kano penggalebek sangkai a gawii ka giyai i gawii a kipenggolalanen ko kakepapasa ko manga dosa niyo ko hadapan o Allah a Tohan iyo.
Apiya antawaa rekano i di pepowasa sangkoto a gawii na kebelag ko isa ka maginged a Israil.
Saden sa nggalebek sa apiya antonaa sangkai a gawii na mbonoon ko.
Di kano ron makapenggalebek! Giyai na da a ikepos iyan a taritib para rekano taman ko langon a kebabadan rekano apiya anda kano mababaling.
Gawii ai a tarotop a kandeke iyo na makapepowasa kano ron ago pekadeke ipoon ko perimon ko ikasiyaw gawii ko olanolan taman ko kaperimon iyan ko talondog a gawii.
Na pitero o Allah ki Mosa a
Pitero o Allah ki Mosa a
Sogoon ka ko manga Israil a witan ka iran sa lombos a lana a olibi a ipelana ko manga solo a ndodoo ko Barombarong kaan lalayon mapepakasindaw.
Kibetad i Aron ko petegoan sa solo sii ko onaan o kortina a irerending ko Kaban sa Kapasadan a matatago ko Lebi a Soti a Darpa ko Barombarong a dii Telabokan na lalayon iyan pepakasindaon so manga solo sii ko hadapan o Allah ipoon ko perimon na taman ko kapita iyan. Giyai na da a ikepos iyan a taritib para rekano taman ko langon a kebabadan rekano.
So manga solo ko lombos a bolawan a petegoan sa solo na disomala a itataros den a kapekibira on kaan ai mapepakasindaw lalayon sii ko hadapan o Allah.
Kowa ka sa lebi a mapiya a arina na pangembaali ngka a sapolo ago dowa a manga paan a nggagaisa ka kilo a arina a pagosaren ko oman i isa on.
Tagoa ngka ini sii ko hadapan o Allah sii ko lamisaan a lalapisan sa lombos a bolawan. Rantara ngka sa dowa koyog a ndenem oman i sakoyog.
Pametadi ngka sa lombos a doka so obay o oman i sakoyog a paan. Pekisapaat ka angkai a doka a petotongen ko Allah a iseliyo ko paan ago aya den toos a so kalangolangon iyan na isesenggay ko Allah.
Giyangkai a paan na disomala a lalayon ipembetad ko hadapan o Allah ko oman Gawii a Idedeke a aya den kapetomana o manga Israil ko da a kaposan iyan a kapasadan.
Rek den ai i Aron ago so manga wata iyan na sii ran kekan ko darpa a soti ka kagiya lebi ini a soti sii ko lalayon iran dii mambagian ko manga pamemegayan a ipesenggay ko Allah.
Samaoto na aden a mama a aya ina iyan na babay a taw sa Israil ago aya ama iyan na Imisiren. Na roo ko kampo o manga Israil na minimbono iyan so ped a mama a taw sa Israil.
Sii ko di iran dii kambono na so mama a wata o babay sa Israil na piyagitowito ago inisinta iyan so Ingaran o Allah. Sabap roo na inowit iran ki Mosa.
Na tiyangan iran sekaniyan taman sa mapayag kiran so kabaya o Allah a ikokom rekaniyan.
Mandiyadi na pitero o Allah ki Mosa a
Wita ngka ko liyo o kampo so misinta na pakidapeneti ngka a olo niyan ko langon a taw a miyamakaneg rekaniyan na so langon o isa ka maginged na pekarobak on a ator.
Na teroa ngka ko manga Israil a Apiya antawaa i sinta ko Tohan iyan na kesala
Na apiya antawaa i magitowito ko Ingaran o Allah na disomala a mbonoon. So langon o isa ka maginged a Israil na pekarobak on a ator. Apiya anda ko rait o di na tenger a taw a magitowito ko Ingaran o Allah na kebono.
Apiya antawaa i mono sa taw na mbonoon mambo
Na apiya antawaa i mono sa ayam o ped a taw na kesambian iyan so miyapatay niyan  aya imbayad ko kaoyagoyag na kaoyagoyag.
Apiya antawaa i binasaan iyan so ped a taw na saden sa kiyabinasai niyan ko ped na mapenggolaola rekaniyan mambo.
So lepo na mbayadan a lepo so mata na mbayadan a mata na so ngipen na mbayadan a ngipen. So den so kiyabinasai niyan ko ped na aya on mambo ikidia.
Apiya antawaa i mono sa ayam na makapendiyat sa ayam ogaid na apiya antawaa i mono sa manosiya na paliyogat a mbonoon mambo.
Ndatar sa taritib so rait ago so tenger a taw. Saken so Allah a Tohan iyo.
Roo ko Palaw a Sinay na pitero o Allah ki Mosa a
Teroa ngka ko manga Israil a Amay ka makasoled kano ko inged a imbegay aken rekano na apiya so lopa na mapekadeke iyo ko saragon ko oman ikapito ragon a ipepagadat iyo ko Allah.
Sii ko soled o nem ragon na kapepamamolaan iyo so manga lopa iyo ago ketayongan iyo so manga asinda niyo a obas ago makaperoropo kano ko manga onga niyan.
Ogaid na sii ko ikapito ragon na mapekadeke sa tarotop so lopa a giyai na ragon a isesenggay ko Allah. Di niyo pemolai so manga lopa iyo aya pen o ba niyo tayongi so manga asinda niyo a obas.
Di niyo peragona so ba on den miyamangeto a pereperan aya pen o ba niyo ropoa so manga obas ko da niyo katayongi a manga waged a obas. Ragon ai a tarotop a kandeke o lopa.
Na sii sangkai a ragon a kadedeke o lopa na so miyaori a miyaragon iyo ron na pekaper rekano  seka ago so oripen ka a mama ago babay ago so sosokayan ka a gomagalebek ago so mananangga a tomatapi rekano
Taman den ko manga pangangayamen ka ago so manga iila a binatang a matatago ko lopa a ka. Apiya antonaa i kionga o lopa na kekan.
Bilang kano sa makapito ragon a idedeke maana a makapito matakep so pito ragon giyanan na pat polo ago siyaw ragon langon.
Na sii ko ikasapolo gawii ko ikapito olan a so Gawii a Kapepasa ko Dosa na pakaoniya niyo sa matanog so manga bogiyong sii sa dalem a inged.
Senggain iyo a soti angkai a ikalima polo ragon na go niyo panawatewagen so kapemaradikaa ko langon a kibabaling ko dalem a inged. Giyai na Ragon a Kapakaasal para rekano so langon a lopa a miyapesa na kikasoy ko asal a kikawali ron na apiya antawaa i miyapesa a oripen na pekakasoy ko manga tonganay niyan.
Giyangkai a ikalima polo ragon na Ragon a Kapakaasal para rekano di niyo pemolai so lopa iyo aya pen o ba niyo peragona so ba on den miyamangeto na di niyo peropoa so manga obas ko da niyo katayongi a asinda.
Soti rekano angkai a Ragon a Kapakaasal na aya bo a kekan iyo na so miyaori a miyaragon ko lopa.
Sii sangkai a Ragon a Kapakaasal na so langon a lopa a miyapesa na kikasoy ko asal a kikawali ron.
O makapesa ka sa lopa ko ped ka a Israil o di na makapamasa ka on na di pelabiti o oman i isa so ped iyan.
Paliyogat a aya ipegarga ko lopa na mipepasod ko miyalamba a manga ragon a kepakay a kapeperagonan ai sa pereperan ko di pen kakeoma o Ragon a Kapakaasal a so ikalima polo ragon.
Amay ka madakel pen a lamba on a manga ragon a da on kaomai na mala mambo so arga iyan ogaid na amay ka maito bo na maito mambo a kibayad on ka kagiya aya bo a mapepesa na so kadakel o maperagon on.
Di kano pelalabita ka kaleken iyo baden so Tohan iyo. Saken so Allah a Tohan iyo.
Piyapiyai niyo tomoman so manga taritib ago so manga kokoman aken na makapeginetaw kano a malilinding sii ko inged.
Samaoto na ipagonga o lopa so madakel a pereperan na pekakan kano ago penga oosog sa da a ba rekano pekabinasa ko kapepeginetaw niyo ron.
Na opama ka ipagise iyo a Antonaa i ken tano sii ko ikapito ragon o di tano pamola aya pen o ba tano maperagon so manga pereperan tano?
Sii ko ikanem ragon na perakmatan ko sekano sa mala na keragonan so lopa sa pereperan a pekaper rekano ko soled o telo ragon.
Sii ko kapemola niyo ko ikawalo ragon na pekakan kano pen ko andang a miyaragon iyo ko ikanem ragon na kitaros iyo so kapekena niyo ron taman pen ko ikasiyaw ragon a iperagon iyo.
So lopa na di mapepasa a ba rek den o makapamasa on sa dayon sa dayon ka kagiya saken i kirek ko lopa na sekano na matag on manga mananangga ago manga ogopa aken.
Di kano pengembaal sa manga katohanan o di na manga barahala ago di niyo pemakatindega so manga polaos o di na piyamangokiran a manga ator a ba niyo pesimbaa sii ko inged iyo. Saken so Allah a Tohan iyo.
Selaselaa niyo so manga Gawii aken a Idedeke ago pagadati niyo so darpa a pesimbaan raken.
O nggolalanen iyo so manga taritib aken ago piyapiyaan iyo tomoman so manga sogoan aken
Na mbegan ko sekano sa oran ko oman i mosim iyan na keragonan so lopa sa pereperan ago pemangonga so manga kayo.
So kapeperagon iyo sa pereperan na iperaot ko kaperoropo iyo sa manga obas na so kaperoropo iyo sa obas na iperaot ko kaseod iyo sa oniin. Pekakan kano sa taman den sa kabaya iyo na penga oosog kano ago makapeginetaw kano sa da a ba rekano pekabinasa.
Mbegan ko sekano sa kalilintad sii ko inged iyo kaan kano pepekatorog a da a ba niyo ikelek. Mbogaon ko so piyakalekelek a manga binatang ko manga lopa iyo na di den sagaden a katidawa so inged iyo.
Penalobaan iyo so manga ridoay niyo na pemonoon iyo siran a manga pedang.
So lima rekano na makapenaloba sa magatos kiran na so magatos rekano na makapenaloba sa sapolo nggibo kiran.
Ikelimo aken sekano ago pagodaren aken ago pakapendakelen ko sekano na itoman aken so kapasadan aken sii rekano.
Di niyo kelengan koman so andang a miyaragon iyo ko miyaipos a ragon ka kailangan a kilebeden iyo ko lamba on kaan mamin so bago a pereperan ko tataliyongan iyo ron.
Sii aken rekano tegoa so kedenan ko na di aken sekano den telikodan.
Mipageepeda aken sekano kebaloy ako a Tohan iyo na kebaloy kano a manga pagtaw aken.
Saken so Allah a Tohan iyo a miyakaliyo rekano sa Misir kaan kano mapokas ko kaooripeni rekano o manga Imisiren. Piyotol aken so potaw a inikokoong rekano kaan kano pepekalalakaw a makapepangandag.
Ogaid na o di ako niyo pakinega ago di niyo tomanen so langon angkai a sogoan
Ago isili niyo so manga taritib aken ago ongkiren iyo so manga kokoman aken ago sogoken iyo so kapasadan aken
Na giyai i ikidia ko rekano pagowitan ko sekano sa piyakalekelek a kabinasaan ago rayor a paniyakit ago manga mayaw a ikebinasa o manga mata niyo ago ikeilang o niyawa niyo. Da a lalaw a kaseodi niyo ko lopa iyo ka so manga ridoay niyo i pekakan ko maperagon on.
Makiperidoay ako rekano na tebanen kano o manga ridoay niyo. So pepanga gogowad rekano na aya rekano makapendato na pemalagoy kano apiya pen o da a ba rekano dii seloba.
Apiya pen mitana aken rekano ini langon na o di ako niyo pen pamakinega na makapito matakep a karegen o ipendaneg aken rekano sabap ko manga dosa niyo.
Mbinasaan ko so mategas a katatakabor iyo ka di aken pekioranan so inged iyo na pemakategas so lopa iyo a lagid o tombaga.
Da a lalaw a kapepanamar iyo nggalebek ka di keragonan so lopa iyo sa pereperan aya pen o ba mamangonga so manga kayo niyo.
O ipeteros iyo baden so kapegongkira niyo raken ago di ako niyo den pemakinegen na pelonsanan aken sekano domaneg sa makapito matakep a badal o manga dosa niyo.
Pekigobat aken sekano ko manga wawaraw a binatang na pemonoon iran so manga wata iyo ago polangen iran so manga pangangayamen iyo na pepekaito kano taman sa keawaan sa taw so manga lalan iyo.
O di rekano pen milalang angkai a manga daneg ka itataros iyo baden so kaperidoa niyo raken
Na itataros aken mambo a kariridoa ko rekano na makapito pen matakep a karegen o ipendaneg aken rekano sabap ko manga dosa niyo.
Pekiwitan ko sekano sa katidawa ka iseop aken so kiyabarobaa niyo ko kapasadan aken sii rekano. Na o mamalagoy kano ko manga siti niyo na pagowitan ko sekano ron sa manga paniyakit na kepalad kano ko kapaar o manga ridoay niyo.
Potolen ko so kapepekakowa niyo sa pangenengken sabap sii na kepakay a so sapolo a manga babay na kitinda iran so maito a manga paan iran sii ko sasatiman bo a pogon Tekesen iran so paan a ipembegay iran rekano na apiya makakan kano sii langon na di kano ron keosog.
Amay ka maipos ai langon na o di ako niyo pen pakinega ago peperidoon ako niyo pen
Na pakapemborngaten ko rekano so somosokeyaw a rarangit aken ko kaperidoa ko rekano na makapito matakep a kapelonsani ko rekano domaneg sabap ko manga dosa niyo.
Kekan iyo so sapo o manga wata iyo a manga mama ago manga babay.
Mbinasaan ko so manga darpa iyo a pesimbaan ko manga barahala ago nggebaan ko so manga aparan iyo a petotongan sa doka na ipemaraser aken so manga bangkay niyo ko liyawaw o miyanga tetempag a manga barahala niyo na ikengingiri aken sekano.
Pelaslasen ko so manga siti niyo ago mbinasaan ko so manga darpa iyo a pemanimbaan na di aken den terimaan so mamot a ipesepaat iyo.
Sabap ko tarotop a kapelaslasa ko ko inged iyo na apiya so manga ridoay niyo a keden roo na pememesa ko kakeilaya iran on.
Iperak aken sekano ko manga nasiyon na ipenaloba aken rekano so pedang aken. Keawaan so inged iyo ago penga gegeba so manga siti niyo.
So makapantag ko miyamakapagoyag rekano sii ko manga inged o manga ridoay niyo na tanto aken a sewanen so manga poso iran kaan apiya so pogipit o manga raon a pesemberen o ndo na ipekelek iran na pemalagoy siran a datar o ba pepamalagoy ko katidawa na penga ooteng siran apiya pen da a ba kiran peseloba.
Pemangirepang so oman i isa ko ped iyan sii ko kapemalagoy iran a datar o ba peselobaan siran a pedang na di kano den pekaato ko manga ridoay niyo.
Pematay kano sii ko ped a manga nasiyon na penga lalamed kano o lopa o manga ridoay niyo.
Na so kelamba rekano na penga dadadas sii ko inged o manga ridoay niyo sabap ko manga dosa niyo ago so manga dosa o manga apo iyo.
Ogaid na sii sa moripori na terimaan o manga pagtaw aken so kadostaan iran ago so kadostaan o manga apo iran sii ko kiyaongkira ago kiyaridoa iran raken
A aya kiyasabapan ko kiyaridoa ko kiran ago so kinitaogen ko kiran ko inged o manga ridoay iran. Sa masa oto na amay ka minidaneg kiran den so manga dosa iran na ipengalimbabaan iran so di peratiyaya a manga poso iran.
Na tedeman ko so kapasadan aken ki Yakob ago si Iskak ago si Ibrahim na ipemataan aken so initopa ko kiran mipantag ko lopa.
Ogaid na disomala a pekaawaan siran pasin ko lopa kaan ai mapakapiya ko kapakadedeke iyan sii ko kaaawai ran on na itena kiran so manga dosa iran ko kinisilin iran ko manga kokoman aken ago so kiyasodiya iran ko manga taritib aken.
Apiya pen oto na sii ko kasisii ran pen ko inged o manga ridoay iran na di aken siran ipendarainon aya pen o ba aken siran talikodi sa kapolanga ko kiran ka ikepos ai o kapasadan aken kiran na saken so Allah a Tohan iran.
Ogaid na sabap kiran na tedeman ko so kapasadan aken ago so manga apo iran a miyapamakaliyo aken sa Misir sii ko kamamasai ron o manga nasiyon kaan saken a so Allah na mabaloy a Tohan iran.
Na pitero o Allah ki Mosa a
Teroa ngka ko manga Israil a O aden a semaya sa tindos sa kisenggain iyan ko isa a taw sii ko Allah a nggolalan ko kapalada niyan ko datar iyan sa bali
O aden a misemaya sa taw a di niyan kebaog so miyatendo on a arga na kewit iyan ko imam so taw a inisemaya iyan na so imam i pekabetad on sa bali niyan a makaaayon ko kakebaoga on o mama a misemaya.
O aya minisemaya iyan na ayam a kepakay a isapaat ko Allah na kebaloy ai a isesenggay ko Allah.
Di niyan kesambian angkai a ayam apiya anda ko lebi pen a mapiya so isembi iyan on o di na marata. Ogaid na o sambii niyan ai sa salakaw a ayam na palaya den ai kisenggay ko Allah.
O so ayam a inisemaya iyan na karam a di sak a isepaat ko Allah na kewit iyan ai ko imam
Na pagargaan iyan ai a mipepasod ko kapiya o di na karata o ayam na saden sa ipagarga on o imam na giyanan den i arga iyan.
Na o kabaya o misemaya ko ayam a imbegay niyan baden so imbadal on a pirak na kioman iyan on so ikalima bagi ko arga iyan.
O aden a taw a isenggay niyan so walay niyan a rek o Allah na so imam i pekakokom on o mapiya o di na kena a ba mapiya na saden sa ipagarga iyan on na giyoto den i arga iyan.
Na o kabaya o taw a imbegay niyan baden so imbadal on a pirak na kioman iyan on so ikalima bagi ko arga iyan.
O aden a taw a isenggay niyan ko Allah so ped ko lopa a miyakewali niyan na so bali niyan na kipasod ko kala o kisaod on a oniin na aya arga o dowa gatos ka gantang a bantad na sapolo a pelata a pirak.
O mitabo ko Ragon a Kapakaasal so kisenggain iyan ko Allah sangkoto a lopa na di den kealin so tarotop a bali niyan.
O aya kisenggain iyan on na maipos so Ragon a Kapakaasal na kearga ini o imam a mipepasod ko kadakel o ragon a miyalamba taman ko talondog a Ragon a Kapakaasal na kelebatan so tarotop a arga iyan.
Amay ka so taw a sominggay ko lopa na kebayaan iyan maon na kioman iyan on so ikalima bagi ko arga iyan na ketangan iyan den peroman.
Ogaid na o di niyan aona so lopa ago ba niyan den pesaa ko ped a taw na di den ai keaon.
Na amay ka makaoma so talondog a Ragon a Kapakaasal na pembaloy so lopa a soti a isesenggay ko Allah na kerek ai o manga imam.
O aden a taw a senggay ko Allah sa lopa a miyapamasa niyan a kena a ba ped ko miyakewali niyan
Na kearga ini o imam a ipepasod ko manga ragon taman ko Ragon a Kapakaasal na disomala a kebayadan o mama so arga iyan sii den sangkoto a gawii ka isenggay ini a rek o Allah.
Ogaid na sii ko Ragon a Kapakaasal na ikesoy angkoto a lopa ko asal a kirek on a ron iyan miyapamasa.
So kapegargaa o imam ko langon ai na mipepasod ko pirak a pepekaokiten ko timbangan ko Barombarong.
Di kepakay o ba senggain ko Allah so popaw sa lawas o manga ayam ka kagiya so popaw sa lawas iran na andang den a rek iyan apiya anda ko sapi bilibili o di na kambing.
Ogaid na so popaw sa lawas o karam a ayam na keaon ko matetendo a arga iyan a kioman on pen so ikalima on bagi. O di ini pagaona na mapepasa o imam ko ipagarga on.
Ogaid na apiya antonaa a rek o taw a taman sa pakataman a kinisenggain iyan on ko Allah apiya anda ko taw ayam o di na lopa a miyakewali niyan na di ini mapepasa aya pen o ba maaon so langon taman a inisenggay ko Allah sa datar ai na rek iyan sa taman sa pakataman.
Saden sa taw a minisenggay ko kambinasaa on na di den keaon paliyogat a mbonoon sekaniyan.
Rek o Allah so ikasapolo bagi ko langon taman a pekeragon iyo apiya anda ko pereperan a poon ko lopa iyo o di na manga onga a poon ko kayo isesenggay ini ko Allah.
O kebayai maon o mama so ped ko ikasapolo bagi iyan na kioman iyan on so ikalima bagi ko arga iyan..
So isa ko oman i sapolo a ayam a sapi bilibili o di na kambing na rek o Allah. Igira a pembilangen so manga ayam na so oman i ikasapolo on na kisenggay ko Allah.
So kirek ko manga ayam na di on mapeparo o ba niyan pen pariksaa o mapiya o di na marata angkai a ayam aya pen o ba niyan kasambii. O sambii niyan na so siyambian iyan ago so inisambi iyan on na palaya den ai pembaloy a soti a isesenggay ko Allah ago di den keaon.
Sii ko paganay a gawii ko ikadowa olan ko ikadowa ragon oriyan o kiyapakaawa o manga Israil sa Misir na sisii so manga Israil ko Disirto sa Sinay. Na miyakimbitiyarai so Allah ki Mosa sii ko Barombarong a dii Telabokan a tig iyan a
Oman i isa ka mbatabataa na pekapoon on so sesakataw a mama a olowan ko pamilya a pekaogop rekano.
Na tinimo iran so langon o isa ka maginged sii ko paganay a gawii ko ikadowa olan na binilang iran so manga taw ko oman i mbawataan ago pamiliya sii ko oman i mbatabataa. Miyamangilista so manga ngaran o langon a mama a miyadowa polo ragon a idad iyan ago lawan pen.
Binilang siran i Mosa roo ko Disirto sa Sinay a so den so inisogo on o Allah.
Na pitero o Allah ki Mosa ago si Aron a
So manga Israil na makapekempo sii ko melilibeta ko Barombarong a dii Telabokan a malo siran on makawawatan so oman i isa kiran na sii ko atag o toos o lompok iyan ago so pandi o pamiliya niyan.
So mbatabataa a Isakar na makapekempo a telondog kiran. Aya olowan iran na si Nitanil a wata i Sowar
Na aya kadakel o manga sondaro niyan na lima polo ago pat nggibo ago pat gatos.
So mbatabataa a Sibolon na aya kiran talondog. Aya olowan iran na si Iliyab a wata i Hilon
Na aya kadakel o manga sondaro niyan na lima polo ago pito nggibo ago pat gatos.
So langon o manga sondaro sii ko lompok o Yodah na magatos ago walo polo ago nem nggibo ago pat gatos. Siran i pekaona gomanat ko kapelalakaw.
So mbatabataa a Simiyon na makapekempo a telondog kiran. Aya olowan iran na si Silomil a wata i Sorisaday
Na aya kadakel o manga sondaro niyan na lima polo ago siyaw nggibo ago telo gatos.
So mbatabataa a Gad na aya kiran talondog. Aya olowan iran na si Iliyasap a wata i Diyowil
Na aya kadakel o manga sondaro niyan na pat polo ago lima nggibo ago nem gatos ago lima polo.
So langon o manga sondaro sii ko lompok o Robin na magatos ago lima polo ago isa nggibo ago pat gatos ago lima polo. Siran i ikadowa a pengganat ko kapelalakaw.
Aya tomalondog kiran a pengganat na so manga taw ko mbatabataa a Libi a pepekaawid ko Barombarong a dii Telabokan. Pekalalakaw siran sii ko pageletan o dowa lompok a maoona kiran ago so dowa on lompok a sii sa oriyan. So langon o manga mbatabataa na aya kapakatotondotondog iran lomalakaw na ipepasod ko kapakambebetad iran ko manga lompok iran a so oman i isa a lompok na sii ko atag o pandi iyan.
So mbatabataa a Manasih na makapekempo a telondog kiran. Aya olowan iran na si Gamaliyal a wata i Pidasor
Na aya kadakel o manga sondaro niyan na telo polo ago dowa nggibo ago dowa gatos.
So mbatabataa a Baniyamin na aya kiran talondog. Aya olowan iran na si Abidan a wata i Gidiyoni
Na aya kadakel o manga sondaro niyan na telo polo ago lima nggibo ago pat gatos.
So langon o manga sondaro sii ko lompok o Ipraim na magatos ago walo nggibo ago magatos. Siran i ikatelo a pengganat ko kapelalakaw.
So mbatabataa a Asir na makapekempo a telondog kiran. Aya olowan iran na si Pagiyal a wata i Okran
Na aya kadakel o manga sondaro niyan na pat polo ago isa nggibo ago lima gatos.
So mbatabataa a Naptali na aya kiran talondog. Aya olowan iran na si Ahira a wata i Inan
Na aya kadakel o manga sondaro niyan na lima polo ago telo nggibo ago pat gatos.
So langon o manga sondaro sii ko lompok o Dan na magatos ago lima polo ago pito nggibo ago nem gatos. Siran i pekeori gomanat ko kapelalakaw.
Giyanan so manga taw sa Israil a minibilang a mipepasod ko manga pamiliya iran. Aya kadakel o miyamangilista langon a matatago ko manga lompok iran na nem gatos ago telo nggibo ago lima gatos ago lima polo.
Ogaid na so manga taw ko mbatabataa a Libi na da mirakes ko kiyabilanga ko ped a manga Israil a so den so inisogo o Allah ki Mosa.
Giyai i totolan ko pamiliya i Aron ago si Mosa sii ko masa a kinimbitiyarain o Allah ki Mosa sii ko Palaw a Sinay.
Aya manga wata i Aron na siki Nadab a so kaka Abiho Iliyasar ago si Itamar.
Siran i kiyaidinan ago minisenggay a makapegimam.
Ogaid na si Nadab ago si Abiho na miyamatay ko hadapan o Allah sii ko Disirto sa Sinay isako somapaat siran on sa apoy a da maparoli o Allah. Na sabap sa da a ba iran manga wata na si bo si Iliyasar ago si Itamar i miyakapagimam a ped o ama iran a si Aron.
Na pitero o Allah ki Mosa a
Pakitawagen ka so mbatabataa a Libi na pakadarpaa ngka siran ko hadapan i Aron a imam kaan siran mabaloy a manga salinggogopa iyan.
Mipenggolalan iran so manga sangan iran para ki Aron ago sii ko langon o isa ka maginged a Israil ko di iran dii kanggolaolaa ko galebek iran ko Barombarong a dii Telabokan.
Siran pen i pekakibir ko langon a kasangkapan ko Barombarong sii ko di iran on dii kanggalebek para ko manga Israil.
Senggain ka so mbatabataa a Libi a aya makapenalagad ki Aron ago so manga wata iyan.
Toroon ka si Aron ago so manga wata iyan a aya manga imam na o aden a ped a tepeng magimam na disomala a mbonoon.
Pitero pen o Allah ki Mosa a
Pitero o Allah ki Mosa roo ko Disirto sa Sinay a
Bilanga ngka so manga taw ko oman i pamiliya ko oman i totonganaya sii ko mbatabataa a Libi. Bilanga ngka so oman i mama a miyakapagidad sa saolan ago lawan on pen.
Giyoto a binilang siran i Mosa a so den so inisogo on o Allah.
So kiyababadan ki Girson na so manga mbawataan i Libni ago si Simay.
So kadakel o langon a manga mama a miyakasaolan a idad iyan ago lawan pen a miyabilang na pito nggibo ago lima gatos.
Giyangkai a manga mbawataan i Girson na sii makapekempo ko sedepan o Barombarong
A aya olowan iran na si Iliyasap a wata i Lail.
Aya sangan iran na so kapekibira ko Barombarong a dii Telabokan a rakes o manga sapeng iyan so kortina ko gimowa o Barombarong
So manga rending ko lamalama a ililibet ko Barombarong ago so aparan so kortina ko gimowa o lamalama ago so manga tali a pegosaren sangkai langon a manga nganin.
Giyangkai a manga mbawataan i Kohat na sii makapekempo ko pagabagatan o Barombarong
Na aya olowan iran na si Ilisapan a wata i Osiyal.
Piyakisangan kiran so kapekibira ko Kaban sa Kapasadan so lamisaan so petegoan ko manga solo so manga aparan so manga kasangkapan a pegosaren o imam ko Soti a Darpa so kortina a iperending ko gimowa o Lebi a Soti a Darpa ago so langon taman a pegosaren sangkai a manga nganin.
Si Iliyasar a imam a so wata i Aron na aya pangolo o manga olowan ko mbatabataa a Libi. Sekaniyan i initoro a maporo ko siran oto a pepekakibir ko Soti a Darpa.
So kiyababadan ki Mirari na so manga mbawataan i Mali ago si Mosi.
Aya kadakel o manga mama a miyakasaolan a idad iyan ago lawan pen a miyabilang na nem nggibo ago dowa gatos.
Na pitero o Allah ki Mosa ago si Aron a
Bilanga niyo so sabaad ko mbatabataa a Libi a maaped ko mbawataan i Kohat.
Bilanga niyo so langon o manga mama ipoon ko telo polo ragon a idad iyan taman sa limapolo a kepakay a makanggalebek ko Barombarong a dii Telabokan.
Aya galebek o manga mbawataan i Kohat sii ko Barombarong na so kapekibira ko lebi a soti a manga betad.
Igira a ipagogalin so kampo na pekasoled si Aron ago so manga wata iyan ko Barombarong na kekowa iran on so kortina ko danga o Kaban sa Kapasadan ago kisapeng iran ko Kaban.
Kelapisan iran ai sa kobal a kambing ago kebongkosan iran pen sa dinis a lombos a biro. Moripori na ketago iran on so manga tibal iyan.
Oriyan iyan na kekayatan iran sa biro a dinis so lamisaan a pesepaatan sa paan ko Allah na penagoon iran on so manga lapad so manga pinggan so manga ladiya ago so manga omoy a petegoan sa arak a ipesepaat na ndodon den so paan a lalayon on ibebetad.
Kesapengan iran ai sa mariga a dinis ago kelapisan iran pen sa kobal a kambing na ketago iran on so manga tibal iyan.
Pekakowa siran sa biro a dinis na kisapeng iran ko petegoan sa solo a rakes o manga solo on so manga ipelipit ko sombowan iyan so manga talam ago so manga omoy a petegoan sa lana.
Na palaya ini a mirarakes ko manga kasangkapan on na kepotos iran sa kobal a kambing ago kibetad iran ko ipetibal on.
So aparan a bolawan na kebongkosan iran sa biro a dinis ago kelapisan iran sa kobal a kambing na ketago iran on so manga tibal iyan.
Oriyan iyan na kekowa iran so langon a kasangkapan a pegosaren ko kapepanalagad sii ko Soti a Darpa na kepotos iran ai sa biro a dinis a lalapisan sa bombol a kambing na kibetad iran ai ko ipetibal on.
Kekowa iran so ombi ko aparan a tombaga na kesapengan iran sa mariga a dinis.
Oriyan iyan na kibetad iran ko liyawaw niyan so langon a kasangkapan a pegosaren ko kapesepaat ko aparan so manga petengelan sa waga so manga tinidor para ko sapo so manga sakerad ago so manga ladiya. Kesapengan iran ai langon sa kobal a kambing na ketago iran on so manga tibal iyan.
Amay ka mapasad somapeng i Aron ago so manga wata iyan so soti a manga igagama ago so langon a soti a kasangkapan na amay ka matiyagar den so kampo sa kipagogalinen on na magobay ron so manga mbawataan i Kohat a aya magawid sangkoto a manga nganin ogaid na di iran den keseko so soti a manga nganin ka pematay siran. Giyai so manga sangan o manga mbawataan i Kohat mipantag ko Barombarong a dii Telabokan.
Si Iliyasar a wata i Aron a imam na aya komikibir ko langon o Barombarong ago so langon taman a ipamemetad on a mirarakes on so soti a manga pagigimo ago manga kasangkapan on. Kekibir iyan so lana a ipesolo so mamot a doka so ipesepaat lalayon a pereperan and so lana diyabat.
Na pitero o Allah ki Mosa ago si Aron a
Di niyo pekipolangen so manga mbawataan i Kohat sii ko mbatabataa a Libi.
Ka giyai i nggolaolaa niyo kiran kaan siran di pematay igira a pepekaobay siran ko lebi a soti a manga nganin pekaonot kiran si Aron ago so manga wata iyan ko kasoledi iran ko Barombarong na pekisangan iran ko oman i isa a mama so galebek iyan ago so pagawidan iyan.
Ka o makasoled on so manga mbawataan i Kohat ago mailay iran so soti a manga nganin sii ko kapesepengi ron i Aron ago so manga wata iyan na pematay siran.
Pitero o Allah ki Mosa a
Bilanga ngka so manga taw ko oman i pamiliya ko oman i totonganaya ko mbawataan i Girson.
Bilanga ngka so langon o manga mama ipoon ko telo polo ragon a idad iyan taman sa limapolo a kepakay a makanggalebek ko Barombarong a dii Telabokan.
Aya sangan iran a manga galebek na so kapegawidi iran sangkai a manga betad
So Barombarong a mirarakes on so manga kortina on so ipesepeng on so kobal a kambing a ipelapis ko sapeng so kortina o gimowa iyan
Ago so pen so manga rending o lamalama a mililibet ko Barombarong ago so aparan so rending o gimowa o lamalama ago so manga tali ago so langon o kasangkapan a mararambit ko kapegosara sangkai a manga nganin. Giyai i galebek iran.
Si Aron ago so manga wata iyan i makapemando ko manga mbawataan i Girson mipantag ko manga atastanggongan iran apiya anda ko kapegawid ago so ped a galebek. Disomala a pepakisangan iyo kiran so langon a keawidan iran.
Giyai i manga sangan o manga mbawataan i Girson sii ko Barombarong a dii Telabokan na si Itamar a wata i Aron na aya tomatanding ko galebek iran.
Pitero pen o Allah a Bilanga ngka so manga taw ko oman i pamiliya ko oman i totonganaya ko mbawataan i Mirari.
Bilanga ngka so langon a manga mama ipoon ko telo polo ragon a idad iyan taman sa limapolo a kepakay a makanggalebek sii ko Barombarong a dii Telabokan.
Aya sangan iran a galebek na so kaawidi ko manga papan so manga pamalawagen so manga polaos a rakes o manga onayan iran
Taman den ko manga tokod o mililibet on a lamalama a rakes o manga onayan iran so manga pasek so manga tali ago so langon a kasangkapan a mararambit ko kapegosara sangkai a manga nganin. Na pakisangen ka ko oman i mama so matetendo a manga nganin a pagawidan iyan.
Giyai i galebek o manga mbawataan i Mirari sii ko kapenggalebek iran ko Barombarong na aya tomatanding on na si Itamar a wata i Aron a imam.
Pitero o Allah ki Mosa a
Sogoon ka ko manga Israil a Pakaliyowa niyo ko kampo so oman i pekebowa o di na aden a petoga a poon ko lawas iyan o di na miyadalem a hadas ka miyakaseko sa miyatay.
Pakaliyowa niyo siran on a ndatar so manga mama ago manga babay kaan iran di kaseboi so manga kampo iran a ron ako komakaden.
Na tiyoman ai o manga Israil na piyakaliyo iran siran ko kampo.
Pitero pen o Allah ki Mosa a
Teroa ngka ko manga Israil a Igira a miyakandosa so mama o di na babay sii ko Allah ko kiyanggolaola niyan sa ribat ko ped a taw na miyataksil angkoto a mama o di na babay.
Na ketaobat iyan so miyandosa niyan na kebayadan iyan sa tarotop so inisala on ago kioman iyan on so ikalima bagi on na sii niyan ai kibegay ko kiyaselaan iyan.
Ogaid na o miyatay den angkoto a taw a da a madaseg iyan a tonganay a kebegan ko imbayad ko kasalaan na rek ai o Allah na sii kibegay ko imam a rakes o mama a bilibili a pekorbanen kaan mapapas so dosa niyan.
So langon a sidka a pagowiten o manga Israil ko imam na rek iyan ai.
So ipembegay ko oman i isa a imam na rek iyan den.
Pitero o Allah ki Mosa a
Teroa ngka ko manga Israil a Opama ka aden a mama a da katomani sa pasad o karoma niyan ka mindosa so babay
Ko kiyarembang iyan ko ped a mama. Na opama ka di ini ketokawan o karoma niyan ka pageemaan rekaniyan ago da matibowa sa kiyanggolaolaa sii o babay.
O pepanaod so mama ago miyapangandam iyan a miyakasebo so karoma niyan o di na opama ka da makasebo so babay
Na kewit sekaniyan o mama sii ko imam. Pekaawid sekaniyan pen sa isepaat iyan a isa ka kilo a arina a bantad para ko karoma niyan. Di niyan ai keododan sa lana a olibi aya pen o ba niyan tagoi sa doka ka kagiya isepaat ai sabap ko kapanaod a aya pekitendo ko tito a benar mipantag ko dosa.
So imam na pekaonoten iyan so babay na mapekatindeg iyan sii ko hadapan o Allah.
Magodod so imam sa soti a ig ko omoy a bote ago tegoan iyan ai sa bayanek a poon ko salasa o Barombarong.
Oriyan o kiyapakatindega niyan ko babay ko hadapan o Allah na pekirobay niyan on so bok iyan na pekikapetan iyan ko babay so isepaat sabap ko kapanaod a aya pekitendo ko tito a benar mipantag ko dosa na so imam na aya komakapet ko mapait a ig a aden a sinta on.
Na pakapesepaan o imam so babay a tig iyan a O da a ped a mama a miyakarembang reka ago da ka makasilay ago da makasebo sii ko kapakatetapi iyo ago so karoma ngka na pengnin ko a di ka kabinasaan angkai a ig a aden a sinta on.
Ogaid na o miyakasilay ka sii ko kapakatetapi iyo ago so karoma ngka ago piseboan ka a ginawa ngka ko kiyarembang ka ko ped a mama a kena a ba ngka karoma
Na pengnin ko ko Allah a pakisintaan ka niyan ko manga tonganay ngka ago itewap ka iran amay ka mabaloy ka niyan a balek ago miberot a tiyan ka.
Na makasoled angkai a ig ko tiyan ka a ipemberot iyan ago ikebaloy ngka a balek. Na isembag o babay a Amin mapenggolaola ini.
Kisorat o imam angkai a manga sinta sii ko pesoratan na ponasen iyan ko mapait a ig so inisorat iyan.
Sii ko di niyan pen kapekainoma ko babay ko ig a aden a sinta on a kesabapan ko mapait a karomasayan o miyakasela sekaniyan
Na kekowa o imam so isepaat para ko kapanaod sa lima o babay na kibayaw niyan ai ko hadapan o Allah na pagowiten iyan ko aparan.
Pekakowa sekaniyan sa sagamak ko arina a aya den toos na totongen iyan ko aparan. Oriyan iyan na pekiinom iyan ko babay so ig.
Na o piseboan o babay a ginawa niyan ago da niyan katomani sa pasad so karoma niyan na soled rekaniyan so ig a aden a sinta on na tanto niyan a ikerasay. Kiberot so tiyan iyan na kebaloy sekaniyan a balek a kasisintaan o manga tonganay niyan.
Ogaid na o da niyan kaseboi a ginawa niyan ago masosoti sekaniyan na da a kesowa iyan ago makapembabawata pen.
Giyai den i kokoman ko kapanaod mipantag ko babay a miyakasilay ago piseboan iyan a ginawa niyan sii ko kapakatetapi iran ago so karoma niyan
O di na igira a miyatago ko mama so kapanaod sabap sa pangangandamen iyan so karoma niyan. Mapekatindeg o imam so babay ko hadapan o Allah na keokas iyan ko babay so langon angkai a kokoman.
Pitero o Allah ki Mosa a
Teroa ngka ko manga Israil a O aden a mama o di na babay a tindos a ipesemaya iyan a isenggay niyan a ginawa niyan ko Allah sa kakebaloy niyan a Nasariyo
Na di sekaniyan pekainom sa arak o di na apiya antonaa a pakabereg a panginginomen apiya so soka o di na ig a obas aya pen o ba kan sa obas apiya anda ko gopen riyopo o di na inagag.
Sii ko masa a kananasariyo niyan na di sekaniyan den pekakan sa apiya antonaa a poon ko obas taman ko liso o di na opis iyan.
Taman sa di mapopos so masa a kasesemaya iyan sa kisesenggay niyan na di den kepotolan so bok iyan. Mapekatas iyan so bok sa olo niyan ka masosoti sekaniyan
Na di den pekaobay ko miyatay ko masa a kisesenggain iyan sa ginawa niyan ko Allah
Apiya pen o aya miyatay na so ama iyan o di na ina iyan o di na pagari niyan o di na babay niyan. Di niyan kekaraman a ginawa niyan para kiran ka kagiya so bok sa olo niyan na aya toos ko kisesenggay niyan ko Tohan iyan
Na sii ko langon angkai a masa na masosoti sekaniyan ko Allah.
O aden a mitekaw a matay ko obay niyan a inikakaram oto o bok iyan a misesenggay na makapegopaw sekaniyan sii ko kapopos o pito gawii kaan sekaniyan malompiyo.
Na sii ko ikawalo gawii na pekawit sekaniyan sa dowa a marapatik o di na dowa a pagapak ko imam sii ko gimowa o Barombarong a dii Telabokan.
Pekorbanen o imam so isa on sabap ko dosa na so isa on na pekorbanen iyan a isepaat a totongen. Sangkai a okit na kepapas so kiyataksil iyan a minisabap ko kiyapakaobay niyan ko miyatay. Na sii sangkoto a gawii na kesoti niyan peroman so olo niyan.
Kaperomanan iyan so kisenggain iyan sa ginawa niyan ko Allah ko tarotop a masa niyan ka kagiya di kibilang so manga gawii ko miyaona a kinisenggain iyan on sabap ko kiyakarami rekaniyan. Na pekawit sekaniyan sa mama a bilibili a saragon a idad iyan a aya pekorbanen sabap ko kiyataksil.
Giyai so kokoman ko Nasariyo amay ka mapopos so masa a kisesenggain rekaniyan. Kewit sekaniyan ko gimowa o Barombarong
Na kepalad iyan roo so manga sapaat iyan ko Allah satiman a mama a bilibili a saragon a idad iyan a da a daway niyan a pekorbanen a isepaat a totongen satiman a babay a bilibili a saragon a idad iyan a da a daway niyan a pekorbanen sabap ko dosa ago satiman a mama a bilibili a da a daway niyan a pekorbanen pantag bo ko kanggiginawai
Ago so pen so manga isepaat a pangenengken ago panginginomen a paliyogat a kirakes on. Kepalad iyan pen so isa ka reban a paan a da a tapay ron manga apang a inembaalan a mapiya a arina a sesamboran sa lana a olibi ago manga biskowit a iibongen a lana.
Pagowiten ai langon o imam ko hadapan o Allah na ipenggolalan iyan so kakorban sabap ko dosa ago so kakorban sa isepaat a totongen.
Oriyan iyan na isepaat iyan so isa ka reban a paan a da a tapay ron ago so pen so mama a bilibili a mapekorban pantag bo ko kanggiginawai a rakes on so sapaat a pangenengken ago panginginomen.
Mapasad oto na sii ko gimowa o Barombarong na makapegopaw so Nasariyo na kekowa niyan so bok iyan a toos ko kisesenggay niyan na ketago iyan ko apoy sii ko didalem o pikorban pantag bo ko kanggiginawai.
Oriyan o kiyaopawa niyan ko bok iyan na kowaan o imam so waga o bilibili amay ka maloto a rakes o isa a apang ago isa a biskowit a da a tapay ron a poon ko reban na pekikapetan iyan ai ko Nasariyo.
Na peladen ai o imam ko Allah ko kibayaon iyan on ko hadapan iyan. Manga soti ai a rek o imam a rakes o kagepe o bilibili ago so bobon iyan. Maipos oto na kepakay den a makainom sa arak so Nasariyo.
Giyai i kokoman ko Nasariyo a inisemaya iyan so isepaat iyan ko Allah a ipapaliyogat ko kipesenggain iyan sa ginawa niyan a kioman on so apiya antonaa i ped a kegaga niyan. Disomala a kitoman iyan so inisemaya iyan a ipapaliyogat ko kokoman ko Nasariyo.
Pitero o Allah ki Mosa a
Teroa ngka ki Aron ago so manga wata iyan a giyai i ipengangarapan iyo ko kaperakamati niyo ko manga taw sa Israil
Pengnin ko a rarakmatan kano o Allah ago iipaten kano niyan.
Pengnin ko a kababayaan kano o Allah ago ikalimo kano niyan.
Pengnin ko a masoat rekano so Allah ago began kano niyan sa kalilintad.
Sii ko gawii a miyapakatindeg i Mosa so Barombarong na piyanalawatan iyan ai ago piyanoti niyan a rakes o langon a igagama on ago so pen so aparan a rakes o langon a kasangkapan on.
Oriyan iyan na somiyong roo so manga pelokelokesen sa Israil a manga olowan siran ko oman i mbatabataa a miyakasangan ko kiyambilanga ko manga taw.
Miyamangowit siran roo sa manga pamemegayan a piyalad iran ko Allah sii ko danga o Barombarong nem timan a karo a aden a atep iyan ago sapolo ago dowa a manga mama a sapi a sesatiman a karo a poon ko oman i dowa a olowan ago nggagaisa a sapi a poon ko oman i isa kiran.
Na pitero o Allah ki Mosa a
Tarimaa ngka ngkai a manga pamemegayan kaan maosar ko manga galebek ko Barombarong a dii Telabokan. Mbagibagia ngka ini ko manga Libitiyo a mipepasod ko galebek a piyakisangan ko oman i isa kiran.
Na tiyarima i Mosa so manga karo ago so manga sapi na pimbagibagi iyan ai ko manga Libitiyo.
Dowa a karo ago pat a sapi a inibegay niyan ko mbawataan i Girson para ko galebek iran
Na pat a karo ago walo a sapi a inibegay niyan ko mbawataan i Mirari para ko galebek iran. Na si Itamar a wata i Aron na aya tomatanding ko langon a galebek iran.
Ogaid na so mbawataan i Kohat na da niyan begi sa karo o di na sapi ka kagiya so soti a manga nganin i masasangan iran na paliyogat a posain iran ai.
Kagiya kasalawatan so aparan na piyangowit on o manga olowan so manga pamemegayan iran para ko kisenggain on a soti na piyalad iran ai sii ko hadapan o aparan.
Ka miyatero o Allah ki Mosa a Oman salongan na sakataw a olowan a pekawit sa pamemegayan iyan para ko kisenggain a soti ko aparan.
Pitero o Allah ki Mosa a
Teroa ngka ki Aron a amay ka pekatindegen iyan so pito timan a manga solo na sii niyan pekalindawa ko danga o petegoan sa solo.
Pinggolaola ini i Aron ka piyakatindeg iyan so manga solo kaan kalindawi so hadapan o petogoan sa solo a so den so inisogo o Allah ki Mosa.
So langon o petegoan sa solo na inembaalan a sisel a bolawan ipoon ko itado niyan taman ko manga obarobar iyan. Aya kiyambaali ron na datar o ladiyawan a piyakiilay o Allah ki Mosa.
Na pitero o Allah ki Mosa a
Sibain ka so manga Libitiyo a poon ko ped a manga Israil na pakasotiya ngka siran
Sii sangkai a okit pamesipesiken ka kiran so ig a ipepas ko manga dosa na pamakiopawi ngka kiran so langon o lawas iran na pamakipipii ngka kiran pen so manga nditaren iran. Mapasad oto na miyasoti siran.
Na pakakowaa ngka siran sa mangoda a mama a sapi ago so paliyogat a iperakes on a isepaat a pangenengken a mapiya a arina a sesemboran sa lana a olibi na pekakowa ka sa ped a mangoda a mama a sapi a pekorbanen sabap ko dosa.
Limoda ngka so langon o isa ka maginged a Israil na pamakatindega ngka so manga Libitiyo ko danga o Barombarong a dii Telabokan.
Amay ka pagowiten ka siran den ko hadapan o Allah na kedapenetan siran o manga Israil.
Na kepalad i Aron ko Allah so manga Libitiyo a aya den tindos a pamemegayan on o manga Israil kaan siran misenggay sa kinggolalanen iran ko galebek iran ko Allah.
Oriyan iyan na kidapenet o manga Libitiyo a manga lima iran ko olo o dowa a sapi na mapekorban ka so isa on sabap ko dosa ago so ped iyan na mapekorban a isepaat a totongen a aya ngka kipenggolalanen ko kakepapasa ko manga dosa o manga Libitiyo.
Pamakatindega ngka so manga Libitiyo ko hadapan i Aron ago so manga wata iyan na palada ngka siran ko Allah a aya on den tindos a pamemegayan.
Sii sangkai a okit na kisenggay ngka so manga Libitiyo a rek aken a poon ko ped a manga Israil.
Amay ka mapasad ka masoti ago misenggay ngka so manga Libitiyo na kepakay a makanggalebek siran ko manga sangan iran sii ko Barombarong a dii Telabokan.
Minisenggay siran raken a poon ko ped a manga Israil na miyatarima aken siran a rek aken a inisambi ko langon o manga mama a popaw sa lawas ko manga israil.
Isako pamonoon aken so langon a mama a popaw sa lawas ko manga Imisiren na inisenggay aken a rek aken so langon a mama a popaw sa lawas ko manga Israil a melagid so manga taw ago so manga ayam.
Ogaid na imanto na miyatarima aken so manga Libitiyo a inisambi ko langon a manga mama a popaw sa lawas ko manga Israil
Na inibegay aken so manga Libitiyo ki Aron ago so manga wata iyan a aya pamemegayan a poon ko langon o manga Israil kaan siran makapanalagad sii ko Barombarong para ko manga Israil ago an iran mapakalidas so manga Israil ko morala a kitana kiran o makaobay siran ko Soti a Darpa.
Na ininggolalan i Mosa ago si Aron ago so langon o isa ka maginged a Israil so langon a inisogo o Allah ki Mosa mipantag ko manga Libitiyo.
Piyamanoti o manga Libitiyo so manga ginawa iran ago piyamamipian iran so manga nditaren iran. Na piyalad siran i Aron ko Allah a aya den tindos a pamemegayan rekaniyan na ininggolalan iyan so okitokit a kakepapas o manga dosa iran kaan siran masoti.
Tiyoman o manga taw so langon a inisogo o Allah mipantag ko manga Libitiyo. Oriyan iyan na miyakapanalagad so manga Libitiyo sii ko Barombarong a dii Telabokan a penanakodaan siran i Aron ago so manga wata iyan.
Na pitero pen o Allah ki Mosa a
Giyai i taritib ko manga Libitiyo So manga mama a miyakapagidad sa dowa polo ago lima ragon ago lawan pen na makapenalagad ko Barombarong
Ogaid na amay ka makapagidad siran sa lima polo na pekagenek siran ko galebek iran ago di siran on den pakapenggalebeken.
Miyakimbitiyarai so Allah ki Mosa sii ko Disirto sa Sinay sii ko paganay a olanolan ko ikadowa ragon oriyan o kiyapakaawa o manga Israil sa inged a Misir. Pitero iyan a
Pakiselaselaan ka ko manga Israil so Paska sii ko matetendo a gawii
Sii ko perimon ko ikasapolo ago pat gawii sangkai a olanolan. Selaselaa niyo ai ko kapetomana niyo ko langon o manga kokoman ago manga taritib iyan.
Sabap roo na iniinsarat i Mosa ko manga Israil so kaselaselaa iran ko Paska
Na ininggolalan iran ai roo ko Disirto sa Sinay ko kiyaperimon iyan ko ikasapolo ago pat gawii ko paganay a olanolan. So den so langon a inisogo o Allah ki Mosa i ininggolalan o manga Israil.
Ogaid na aden a manga taw a di siran makapeselasela ko Paska sangkoto a gawii ka kena a ba siran masosoti sabap ko kiyapakaseko iran sa bangkay. Sabap san na somiyong siran ki Mosa ago si Aron sangkoto a gawii
A tig iran a Miyadalem kami a hadas ka miyakaseko kami sa miyatay ogaid na ino rekami di peperoa a kapakasapaat ami ko Allah ko miyatendo a gawii a datar o ped a manga Israil?
Na pitero kiran i Mosa a Nayaw kano ka iise aken ko Allah o antonaa i isogo iyan mipantag rekano.
Na pitero o Allah ki Mosa a
Teroa ngka ko manga Israil a Igira aden a isa rekano o di na isa ko kebabadan rekano a madadalem a hadas sabap sa miyakaseko sa miyatay o di na o kawawatanan sekaniyan ko kiyalalakaw niyan na makapeselasela sekaniyan pen ko Paska ko Allah.
Mapeselasela iran ai ko talondog a olanolan sii ko perimon ko ikasapolo ago pat gawii ko ikadowa a olanolan. Kekan iran so bilibili a rakes o paan a da a tapay ron ago so mapait a lite.
Da den a ba iran on pekapitai aya pen o ba aden a potolen iran ko tolan o ayam. Mipenggolalan iran so langon o manga kokoman mipantag ko Paska.
Ogaid na apiya antawaa i masosoti ago kena a ba kawawatani ko kapelalakaw niyan a ipendarainon iyan so kapeselaselaa niyan ko Paska na kebelag sekaniyan ko isa ka maginged a Israil ka kagiya da niyan sapaaten so ipesepaat ko Allah sii ko matetendo a gawii. Na kidaneg sangkoto a taw so sala iyan.
 O aden a rait a mababaling rekano a kebaya selasela ko Paska na mipenggolalan iyan mambo so manga kokoman on ago so manga taritib iyan. Ndatar sa kokoman so rait ago so tenger a taw. 
Sii ko gawii a kiyapakatindega ko Barombarong a pembetadan ko Kaban sa Kapasadan na minikolob on so gabon. Na ipoon ko kagagawii taman ko kiyapita iyan na so gabon ko liyawaw o Barombarong na datar o apoy a kapekeilaya on.
Giyanan den i maoolaola niyan mikokolob on so gabon igira a daondaw ago apoy a kapekeilaya on igira a gagawii.
Igira a pekibayaw so gabon a poon ko liyawaw o Barombarong na pengganat so manga Israil na o anda petereg so gabon na ron siran mambo dii kempo.
Sabap ko sogoan o Allah na pelalakaw so manga Israil na sii peman ko sogoan iyan na di siran dii kempo. Taman ko katatareg o gabon ko liyawaw o Barombarong na sii siran den ko kekampowan iran.
Igira a dii magtey so gabon ko liyawaw o Barombarong na petomanen o manga Israil so sogoan o Allah ka di siran den mambo pegalin sa kampo.
Igira kowan na di pekapira gawii a katatareg o gabon ko liyawaw o Barombarong na giyoto mambo i katey o katatareg iran roo. Na sabap peman ko sogoan o Allah na pengganat siran.
Igira kowan na aya bo a katatareg o gabon na ipoon ko perimon na taman sa kepita na igira a pekibayaw ko kapipita na pengganat siran. Apiya anda ko daondaw o di na gagawii a kapekibayaw o gabon na pengganat siran den.
Apiya i katey a katatareg o gabon ko liyawaw o Barombarong maana a dowa gawii o di na saolan o di na saragon na tomatareg den mambo so manga Israil ko kampo na go di siran den melalakaw ogaid na saden sa kapekibayaw niyan na aya iran den ipengganat.
Na pitero Allah ki Mosa a
Mbaal ka sa dowa timan a bogiyong a sisel a pirak na osara ngka ini a ipetewag ko manga taw sii ko kapetimoa kiran ago ipenanao sa kapengganat iran ko kampo.
Igira a pepakaonin so dowa a bogiyong na so langon o isa ka maginged na kelimod siran ko hadapan ka sii ko gimowa o Barombarong a dii Telabokan.
Ogaid na o satiman bo i pekaonin on na so bo so manga olowan o manga mbatabataa sa Israil i kelimod sii reka.
Igira a minitekaw a matanog a kiyaoni o bogiyong na so manga mbatabataa a kekampo sa sedepan na pekaganat lomalakaw.
Na sii ko ikadowa a kapekaoniya on na aya pekaganat na so manga mbatabataa a kekampo sa pagabagatan. Ka so kitekaw a kapepakaoniya on sa matanog na aya nanao ko kapengganat.
Ogaid na so kapelimoda ko isa ka maginged na mapekaoni so manga bogiyong ogaid na kena a ba ndatar sa nanao.
Aya bo a pepakaoni ko manga bogiyong na so manga imam a manga kebabadan ki Aron. Giyai na da a ikepos iyan a sogoan sii rekano ago so langon a kebabadan rekano.
Igira a di kano dii makitidawa ko manga ridoay niyo a penggobat ko inged iyo na pakaoniya niyo sa matanog so manga bogiyong a aya den tagotao ko kapagiktiyar. Na saken a so Allah a Tohan iyo na keneg aken ai na penabangan ko sekano ko manga ridoay niyo.
Sii mambo ko masa a kapekebabaya iyo ko kapeselaselaa niyo ko kapeseribolan ago so ped a miyanga tetendo a kapepista niyo na mapekaoni niyo so manga bogiyong sii ko kapesepaat iyo sa manga dii korbanen a ipesepaat a petotongen ago so dii korbanen pantag bo ko kanggiginawai. Giyai na pekitadem iyo ko hadapan o Tohan iyo. Saken so Allah a Tohan iyo.
Sii ko ikadowa polo gawii ko ikadowa a olanolan ko ikadowa ragon oriyan o kiyapakaawa o manga Israil sa Misir na minibayaw so gabon ko liyawaw o Barombarong a pembetadan ko Kaban sa Kapasadan.
Na giyanatan o manga Israil so Disirto sa Sinay na piyanagadan iran so manga darpa taman sa tomiyareg so gabon ko mitataog a kaden sa Paran.
Giyai i paganay a kiyaganat iran sii ko sogoan o Allah a nggolalan ki Mosa.
Aya miyaona gomanat na so manga mbatabataa a dii kempo ko lompok o Yodah sii ko atag o pandi iran. Aya magoolowan ko mbatabataa a Yodah na si Nason a wata i Aminadab
Si Nitanil a wata i Sowar na aya magoolowan ko mbatabataa a Isakar
Na si Iliyab a wata i Hilon na aya magoolowan ko mbatabataa a Sibolon.
Oriyan iyan na tinimo so Barombarong na gomiyanat so manga mbawataan i Girson ago so manga mbawataan i Mirari a aya on pepegawid.
Aya tomiyalondog kiran lomalakaw na so manga mbatabataa a dii kempo ko lompok o Robin sii ko atag o pandi iran. Si Ilisor a wata i Sidiyor na aya magoolowan ko mbatabataa a Robin
Si Silomiyal a wata i Sorisiyaday na aya magoolowan ko mbatabataa a Simiyon
Na si Iliyasap a wata i Diyowil na aya magoolowan ko mbatabataa a Gad.
Aya tomiyalondog kiran lomalakaw na so manga mbawataan o Kohat a aawidan iran so soti a manga nganin. Na mapekatindeg so Barombarong sa di iran pen kapekaoma ko bago a pekempowan iran.
Aya tomiyalondog kiran lomalakaw na so manga mbatabataa a dii kempo ko lompok o Ipraim sii ko atag o pandi iran. Si Ilisiyama a wata i Amihod na aya magoolowan ko mbatabataa a Ipraim
Si Gamaliyal a wata i Pidasor na aya magoolowan ko mbatabataa a Manasih
Samaoto na miyanarotaro so manga taw ko Allah mipantag ko kareregeni kiran. Kagiya maneg iyan ai na somiyokeyaw so rarangit iyan na so apoy a poon ko Allah na komiyarab sii kiran na riyobrob iyan so ped ko manga darpa ko melilibeta ko kampo.
Na gomiyoraok so manga taw ki Mosa sa tabang na miyangangarapan sekaniyan ko Allah na miyapareng so apoy.
Sabap roo na bitowan angkoto a darpa sa Tabirah maana a so darpa a petotongan ka ron komiyarab so apoy o Allah sii kiran.
Samaoto na aden a da a oked iyan a manga salakaw a taw a moonot ko manga Israil a tanto siran a miyanga dadali sa ped a pangenengken na so mambo so manga Israil na mipoon den peman gomoraok a tig iran a O ba bo aden a karni a makan tano!
Peketademan tano so langon a seda a peken tano roo sa Misir a da a bayad iyan ago so pen so manga pipino manga milon manga bombay manga tiboyas ago manga tekapen.
Ogaid na imanto na miyasemo tano den ka da den a ped a pekekan tano a rowar sangkai a roti! (
So roti na datar sa paras o manga roroni a liso a mapotipoti i warna.
Miyaneg i Mosa a penggoraok so langon o manga pamiliya sii ko oman i gimowa o manga barombarong iran. Tanto a kiyararangitan so Allah na inikasosa ini i Mosa.
Na iniise iyan ko Allah Ino ako ngka tanto a pepakaregeni a oripen ka? Antonaa i da ngka raken kasoaten? Ino ngka raken pakipembalogon angkai langon a manga taw?
Ba aken inikaogat ago inimbabawata angkai a manga taw? Ino ngka raken peteroa a sekopon ko siran a datar o maritan a maawid sa ikaririga taman den ko lopa a initopa ngka a imbegay ngka ko manga apo iran?
Anda ko pekakowa sa karni a mapakikan aken sangkai a manga taw? Lalayon iran raken ipenggoraok a Begi kami ngka sa karni a makan ami!
Di aken kegaga mawid langon angkai a manga taw a saken bo! Tanto aken ai a mindadamar!
O giyai i ipekidia ngka raken na bonoa ko ngka baden imanto. O kelimoon ako ngka na pakilidasi ngka raken so kakebinasa ko!
Na pitero o Allah ki Mosa a Witi ngka raken sa pito polo kataw a manga pelokelokesen sa Israil a katawan ka a manga olowan ago manga sanasanaan ko manga taw. Pakaonota ngka siran ko Barombarong a dii Telabokan na pakatindega ngka siran roo a ped ka.
Penog ako ago makipembitiyarai ako reka roo na kowa ako ko Roh a madadalem reka na ndalemen ko ini kiran mambo. Na keped ka siran a makapembalogo sangkai a manga taw kaan ka di kambibisai angkai a atastanggongan.
Na teroa ngka ko manga taw a Sotiya niyo a ginawa niyo ko kapetiyagar iyo mapita ka ken kano sa sapo. Miyaneg kano o Allah ko kiyagoraok iyo sa O ba bo aden a karni a makan tano! Adiadi pen so masosowa tano roo sa Misir! Kagiya ka maoto na mbegan kano o Allah sa karni na kekan iyo.
Kena bo a ba salongan a kapekakan iyo ron o di na dowa gawii o di na lima gawii o di na sapolo gawii o di na dowa polo gawii
Ka sii ko tarotop a saolan taman sa mamangigowa iyo ago masemo kano ron ka kagiya tiyalikodan iyo so Allah a sisii rekano ago gomiyoraok kano ko hadapan iyan a tig iyo a Ino tano pen pekaawa sa Misir?  
Na pitero i Mosa a Aya kadakel o manga taw a sisii raken na nem gatos nggibo ogaid na tig ka a Mbegan ko siran sa karni a pekekan iran ko soled o saolan!
Apiya pen o masombali so langon o manga talon a bilibili ago kambing ago manga sapi na ba siran on keosog? O makowa langon so manga seda ko ragat na ba kiran ai pagetoon?
Na simbag o Allah si Mosa a Ba aden a di aken kegaga? Keilay ngka imanto o kitoman so pitero aken reka o di na di.
Mandiyadi na lominiyo si Mosa na inisampay niyan ko manga taw so miyatero rekaniyan o Allah. Oriyan iyan na tinimo iyan so pito polo kataw a manga pelokelokesen iran na piyakatindeg iyan siran ko melilibeta ko Barombarong.
Na miyanog so Allah sii ko gabon na miyakimbitiyarai ki Mosa. Kominowa sekaniyan ko Roh a madadalem ki Mosa na inipamegay niyan ko pito polo kataw a pelokelokesen. Na kagiya mitemo kiran so Roh na miyangalamat siran ogaid na da iran ai kaperomani.
Ogaid na aden a dowa ko pito polo a manga pelokelokesen a si Ildad ago si Midad a mitelimbagak ko kampo a da siran song ko Barombarong. Na minitemo kiran mambo so Roh na miyangalamat siran sii ko kampo.
Aden a mangoda a mama a miyalalagoy ki Mosa na pitero iyan on a Si Ildad ago si Midad na pepangalamat roo ko kampo.
Na si Yosowa a wata i Non a salinggogopa i Mosa ipoon den ko kangodai ron na pitero iyan ki Mosa a Kadnan ko pakatarega ngka siran!
Ogaid na somimbag si Mosa a Ba ini miniawid a akal ka sabap raken? O ba bo mbegan o Allah so Roh iyan ko langon o manga pagtaw niyan ago mbalowin iyan siran langon a manga pepekaalamat!
Na komiyasoy si Mosa ko kampo a ped iyan so manga pelokelokesen sa Israil.
Samaoto na piyakasamber o Allah so ndo a aya miyakabayog ko manga pogowa a poon sa ragat. Na piyamakatana iyan siran ko mbalabala ko kampo a manga salongan a ipelalakaw ron a kaolad iyan a poon ko oman i kilid iyan ago isa ka mitros a kakapal iran ko liyawaw o lopa.
Na mililiyo so manga taw a miyamanimo sa manga pogowa sii ko miyababasa alongan sangkoto a gawii ago miyababasa gawii taman ko miyababasa alongon ko tomiyalondog a gawii. Da a isa kiran bo a ba tominimo sa kiyakorangan so dowa nggibo ka gantang a manga pogowa. Na piyangayar iran ai ko mbalabala ko soled o kampo sa kiyambolada iran on.
Ogaid na sii pen ko kateteteba iran ko karni ka da iran pen malamed na mimborngat kiran den so gani o Allah na siniksa iyan siran sa maregen a paniyakit.
Sabap roo na bitowan iran angkoto a darpa sa Kibrot Hatabah ka kagiya inilebeng iran roo so manga taw a miyadali koman sa ped a pangenengken.
Si Mariyam ago si Aron na inipamanemotemod iran si Mosa sabap ko karoma niyan a taw sa Kos
Pitero iran a Ba si bo si Mosa i pepakaokitan o Allah ko katero iyan? Ba ta niyan mambo di pekaokiti ko katero iyan? Na miyaneg ai o Allah.

Na sarta den a pitero o Allah ki Mosa ago si Aron ago si Mariyam a Song kano a telo kataw roo ko Barombarong a dii Telabokan! Somiyong siran roo
Na miyanog so Allah sii ko mapopolaos a gabon na tominindeg ko gimowa o Barombarong na tiyalowan iyan si Aron ago si Mariyam na miyobay siran on.
Na pitero kiran o Allah a Pamakineg kano piyapiya! Igira aden a matatago rekano a nabi na pepayagen aken on a ginawa ko a nggolalan ko manga pangingilain na di ako ron dii makimbitiyarai a nggolalan ko manga taginepen.
Ogaid na kena a ba ini datar a ipekidia ko ki Mosa a oripen aken inisana aken rekaniyan so langon o manga pagtaw aken.
Di aken sekaniyan dii imbitiyarai a magaadapa kami a dii makanggolalan ko marayag a katero a kena a ba maregen saboten na pekeilay niyan so bontal o Allah. Sabap sii na ino niyo di keleken a kapemagantaa niyo ki Mosa?
Mimborngat kiran so rarangit o Allah na inawaan iyan siran.
Kagiya mibayaw so gabon a poon ko Barombarong na sarta den a miyabowa si Mariyam na miyakapoti sekaniyan a datar o giyaw. Kagiya somangor rekaniyan si Aron na miyailay niyan a aden a bowa niyan
Na inigoraok iyan ki Mosa a Aidaw Kadnan ko! Kapedipedi ka bo na di kami ngka ndanega sabap sangkai a dosa a kalalalongan a kiyasogoka mi ron!
Di ngka sekaniyan ngganati a datar o miyatay a da mabes ko kinilotaden on o ina iyan a miyaredak den so sabagi ko kobal iyan!
Na gomiyoraok si Mosa ko Allah a Hey Tohan ko kapedipedi ka bo na bolongi ngka sekaniyan pengangampedian ako reka!
Na inisembag o Allah ki Mosa a O kiyadodai sekaniyan o ama iyan sa paras na ba sekaniyan di keyai ko soled o pito gawii? Pakaliyowa ngka sekaniyan ko kampo ko soled o pito gawii na mapopos oto na mapekasoled sekaniyan den ko kampo.
Kagiya ka maoto na miyapakatareg si Mariyam ko liyo o kampo ko soled o pito gawii na da den pagalin sa kampo so manga taw taman sa da on makasoled peroman si Mariyam.
Pitero o Allah ki Mosa a
Sogo ka sa manga mama a makapanoriman ko inged a Kanaan a so lopa a imbegay aken ko manga Israil. Pamilii ngka sa sakataw a olowan so oman i isa ko sapolo ago dowa ka mbatabataa.
Na iniggolalan i Mosa so inisogo on o Allah. Miyamili sekaniyan sa sapolo ago dowa a manga olowan o manga Israil na piyakalalakaw niyan siran a poon ko kampo iran ko mitataog a kaden sa Paran.
Giyai i manga ngaran iran Si Siyamowa a wata i Sakor a poon ko mbatabataa a Robin
Si Siyapat a wata i Hori a poon ko mbatabataa a Simiyon
Si Kaleb a wata i Yaponih a poon ko mbatabataa a Yodah
Si Igal a wata i Yosop a poon ko mbatabataa a Isakar
Si Hosiya a wata i Non a poon ko mbatabataa a Ipraim
Si Palti a wata i Rapo a poon ko mbatabataa a Baniyamin
Si Gadiyal a wata i Sodi a poon ko mbatabataa a Sibolon
Si Gadi a wata i Sosi a poon ko mbatabataa a Manasih 
Si Amiyal a wata i Gimali a poon ko mbatabataa a Dan
Si Sitor a wata i Mikail a poon ko mbatabataa a Asir
Si Nakbi a wata i Bopsi a poon ko mbatabataa a Naptali
Ago si Giyowil a wata i Maki a poon ko mbatabataa a Gad.
Giyanan so manga ngaran o manga mama a siyogo i Mosa a makapariksa ko inged.
Mandiyadi na gomiyoraok sa matanog so langon o manga taw na somigad siran sebenar ko miyababasa gawii.
Piyanarotaroan iran si Mosa ago si Aron na pitero kiran o langon o isa ka maginged a Israil a O ba bo kami miyamatay roo sa Misir o di na sii sangkai a mitataog a kaden!
Ino kami pen pagowita o Allah sangkoto a inged? Pematay kami baden ko katidawa na penga bibiyag so manga karoma ago manga wata ami! Ba di tomo a komasoy tano sa Misir?
Na pitero o oman i isa ko ped iyan a Tomoro tano sa nakoda na komasoy tano sa Misir!
Mandiyadi na gomipe si Mosa ago si Aron ko lopa sii ko danga o isa ka maginged a Israil a malilimod roo.
Na si Yosowa a wata i Non ago si Kaleb a wata i Yaponih a ped siran ko miyakapanoriman ko lopa na kinisi iran so manga nditaren iran ko kiyarata a ginawa iran
Na pitero iran ko langon o manga Israil a malilimod roo a So lopa a siyongowan ami ago piyanorimanan ami na tanto a mapiya a lopa!
O masoat rektano so Allah na pagowiten tano niyan sangkoto a lopa a pekepakayan ago oodaren na imbegay niyan rektano.
Di niyo sopaka so Allah na di niyo keleken so manga taw ko inged ka malebod a katebana tano kiran. Da den a pekalinding kiran ogaid na sisii rektano so Allah! Di niyo siran keleken!
Na inipagita o langon o isa ka maginged a kaperobaka iran a ator ki Yosowa ago si Kaleb ogaid na sarta den a mipeyag so bantogan o Allah ko liyawaw o Barombarong a dii Telabokan sii ko langon o manga Israil.
Na pitero o Allah ki Mosa a Ay katey pen a kipekegowaden raken angkai a manga taw? Ay katey pen a di iran raken kaperatiyayaa apiya pen kiyanggolaolaan ko siran sa madakel a piyakamemesa a manga nanao?
Na siksaan ko siran a paniyakit ago itolak pen na mbelowin ko seka a nasiyon a lebi a mala ago mabager a di siran!
Na pitero i Mosa ko Allah a Piyakaliyo ngka angkai a manga taw a poon sa Misir a nggolalan ko kala a ka i gaos. Na amay ka maneg o manga Imisiren o antonaa i inikidia ngka ko manga pagtaw ngka
Na penotolen iran ai ko manga kibabaling sangkai a inged. Na miyaneg o manga taw sangkai a inged a seka ya Allah na mipageepeda o manga pagtaw ngka ago miyakipagilaya ka kiran ya Allah ago isasayap kiran so gabon ka. Katawan iran a pepangonaan ka kiran ko mapopolaos a gabon igira a daondaw ago mapopolaos a apoy igira a gagawii.
Na o pamonoa ngka langon angkai a manga taw na so manga nasiyon a miyamakaneg makapantag ko bantogan ka na mapetero iran a
Sabap sa di kegaga o Allah a kapekasoleda niyan ko manga pagtaw niyan ko inged a inisepa iyan a imbegay niyan kiran na piyolang iyan siran ko mitataog a kaden.
Kapedipedi ka bo Kadnan ko na pakiilain ka imanto so kala a ka i kapaar na tomanen ka so initopa ngka ko kiyateroa ngka sa
Saken a so Allah na kena a ba malebod kararangiti a tanto ako a masalinggagaw a peperila sa kadostaan ago kapakasopak ogaid na di aken pelepasen domaneg so miyamakasela ka ipetena aken so dosa o manga ama ko manga wata iran ago manga apo taman ko ikatelo ago ikapat ka apid iran.
Na pepangangampedian ako reka ya Allah na rilai ngka so dosa angkai a manga taw sabap ko kala a ka i gagaw a datar o kiyarilai ngka kiran ipoon ko kiyaganat iran sa Misir taman imanto!
Na somimbag so Allah a Rinilaan ko siran a so den so piyangni ngka.
Ogaid na mataan den ko kaooyagoyag aken ago so kipepeno o bantogan aken ko dalem a doniya
Ka da den a isa bo sangkai a manga taw a ba pekasoled sangkoto a inged. Miyailay iran so bantogan aken ago so piyakamemesa a manga nanao a pinggolaola ko sa Misir ago sii ko mitataog a kaden ogaid na madakel den a kiyatepengi ran raken ko da iran raken kaparatiyayaa.
Di iran den keilay so lopa a inisepa aken a imbegay aken ko manga apo iran. Da den a isa kiran bo a miyagowad raken a ba on pekasoled.
Ogaid na masasalebo so pamikiran o oripen aken a si Kaleb na tarotop a kapepangongonotani niyan raken. Sabap roo na pagowiten ko sekaniyan ko lopa a siyongowan iyan na mapekewali o manga kebabadan on so inged
A so manga balintad on i babalingan imanto o manga Amalakiyo ago manga Kanaaniyo. Mapita na pepato kano ago ganat kano komasoy ko mitataog a kaden sa tampar ko Mariga a Ragat.
Na pitero o Allah ki Mosa ago si Aron a
Ay katey pen a kasesebari aken sangkai a manga rarata a taw a pepanarotaroan ako iran? Miyaneg aken so inipanemotemod angkai a manga Israil.
Na teroa niyo kiran a Mataan den ko kaooyagoyag aken ka so den so miyaneg aken a miyatero iyo i ikidia ko rekano.
Pematay kano na pemangibegak so manga bangkay niyo sii sangkai a mitataog a kaden. Sabap sa piyanarotaroan ako niyo na da den a sakataw rekano bo a miyakapagidad sa dowa polo ragon ago lawan pen
A ba pekasoled ko inged a inisepa aken a pekibalingan aken rekano a liyo ron si Kaleb a wata i Yaponih ago si Yosowa a wata i Non.
Na so manga wata iyo a miyatero iyo a penga bibiyag na aya ko ron pekasoleden a ikepiya a ginawa iran so inged a inikagowad iyo.
Ogaid na sekano na pemangibegak so manga bangkay niyo sangkai a mitataog a kaden.
So manga wata iyo na pegandawandaw siran sangkai a mitataog a kaden ko soled o pat polo ragon a pepanga rarasay sabap ko di niyo kaperatiyaya taman sa mibegak so moripori ko manga bangkay niyo ko mitataog a kaden.
Pitero o Allah ki Mosa a
Teroa ngka ko manga Israil a Oriyan o kapakasoled iyo ko inged a imbegay aken rekano a mbalingan iyo
Na amay ka sepaat kano ko Allah sa korban a pekaokiten sa apoy apiya anda ko petotongen a ipesepaat o di na dii korbanen pantag bo ko samaya o di na iklas a sapaat o di na ipesepaat sii ko kapepista niyo a mamot rekaniyan na aya mipekorban iyo na mama a sapi bilibili o di na kambing a poon ko manga talon iyo.
O aya isepaat na mama a bilibili na kerakesan ai sa dowa ka kilo a mapiya a arina a sasaogan sa isa ago tenga ka litro a lana a olibi
Ago isa ago tenga ka litro a arak a isepaat a panginginomen. Giyai na mamot ko Allah.
 Opama ka mama a sapi na aya niyo pekorbanen a isepaat a totongen o di na pekorbanen pantag bo ko samaya o di na pekorbanen pantag bo ko kanggiginawai
Na aya kirakes on na telo ka kilo a mapiya a arina a sasaogan sa dowa ka litro a lana a olibi
Ago dowa ka litro a arak a isepaat a panginginomen. Giyai na isepaat a totongen a mamot ko Allah.
 Giyanan i kirakes iyo ko oman i pekorbanen iyo a mama a sapi o di na mama a bilibili o di na nati a bilibili ago nati a kambing.
O kalalawani so satiman a pekorbanen iyo na nggolaolaa niyo ai ko oman i isa on.
 Oman i tenger a taw na ketoman iyan angkai a manga insarat igira a pepalad sekaniyan sa isepaat iyan a totongen a mamot ko Allah.
Taman ko kapepamagapidapidi rekano na igira aden a rait o di na apiya antawaa ped a mababaling rekano a pepalad sa sapaat a petotongen a mamot ko Allah na disomala a sowaan iyan so di niyo dii nggolaolaan.
Ndatar so taritib a mipenggolalan iyo ago so rait a mababaling rekano. Giyai i da a ikepos iyan a kokoman sii ko langon o kebabadan rekano. Sekano ago so manga rait na ndatar sii ko hadapan o Allah
Na ndatar so manga sogoan ago manga kokoman a pekitoman rekano. 
Pitero pen o Allah ki Mosa a
Teroa ngka ko manga Israil a Oriyan o kapakasoled iyo ko inged a pagowitan ko rekano
Na amay ka ken kano ko pereperan sangkoto a lopa na sapaaten iyo so sabagi on a pamemegayan ko Allah.
Igira a pepangembaal kano sa paan na sibain iyo so paganay a paan a kiyambaalan ko paganay a sabagi ko miyagaling a pereperan iyo na sapaaten iyo a pamemegayan ko Allah a poon ko pegegikan.
Taman ko kapepamagapidapidi rekano na kibegay niyo angkai a pamemegayan ko Allah a poon ko paganay a miyagaling a pereperan iyo. 
 Opama ka da niyo tibabaa a da niyo katomana ko apiya antonaa sogoan a inibegay o Allah ki Mosa
Na opama ka sii ko pemakatalingoma a manga gawii na di ketoman o isa ka maginged so langon taman a inisogo rekano o Allah a miyakanggolalan ki Mosa
Na o di petibabaa so kapenggolaolaa sii ka di katawan o isa ka maginged na makapekorban so langon o isa ka maginged sa mangoda a mama a sapi a isepaat a totongen a mamot ko Allah na kirakes on so paliyogat a isepaat a pangenengken ago isepaat a panginginomen ago satiman a mandangan a mapekorban sabap ko dosa.
Na ipenggolalan o imam so manga okitokit a kakepapasa ko dosa o langon o isa ka maginged a Israil na kerilaan siran ka kagiya da iran tibabaa so kiyapakandosa iran ago sabap sa inibegay iran so isepaat iran ko Allah a pekaokiten ko apoy ago so pekorbanen sabap ko dosa.
Na kerilaan so langon o isa ka maginged a Israil taman ko manga rait a kibabaling kiran ka miyarambit siran langon ko da matibaba a kiyaribat.
 Ogaid na o sakataw bo i miyakandosa sa da niyan tibabaa na pekawit sekaniyan sa babay a kambing a saragon a idad iyan a pekorbanen sabap ko dosa.
Na sii ko hadapan o Allah na ipenggolalan o imam so manga okitokit a kakepapasa ko dosa o taw a miyaribat ko kiyapakandosa niyan a da niyan tibabaa na perilaan angkoto a taw.
Satiman bo a kokoman a ipenggolalan ko miyakandosa sa da niyan tibabaa apiya anda ko tenger a taw sa Israil o di na rait a mababaling rekano.
 Ogaid na apiya antawaa i pitibaba iyan a kiyadosa niyan a ndatar so tenger a taw ago so rait na miyapagitowito iyan so Allah na kebelag sekaniyan ko isa ka maginged a Israil.
Sabap sa pisodi iyan so katero o Allah ago siyogok iyan so sogoan iyan na mataan den a kebelag sekaniyan kiran na itena on so kadostaan iyan. 
Miyakaisa a gawii a kasisii o manga Israil ko mitataog a kaden na miyakailay siran sa mama a pepangintagon ko Gawii a Idedeke.
Inowit iran sekaniyan ki Mosa ago si Aron ago sii ko langon o manga Israil
Ogaid na tiyangan iran sekaniyan baden ka da iran katokawi piyapiya o antonaa i ikidia iran on.
Na giyoto a pitero o Allah ki Mosa a Disomala a mbonoon angkoto a taw. Kerobakan sekaniyan a ator o langon o manga taw roo ko liyo o kampo.
Na inowit sekaniyan o langon o isa ka maginged roo ko liyo o kampo na riyobakan iran sekaniyan a ator taman sa miyatay a so den so inisogo o Allah ki Mosa.
Pitero o Allah ki Mosa a
Teroa ngka ko manga Israil a Taman ko kapepamagapidapidi rekano na panagoi niyo sa manga garigay so manga sisid o manga nditaren iyo na aya ipengiket iyo ron na biro a tanor sii ko oman i rogo niyan.
Aya gona angkai a manga garigay na an iyo pekeilay ago an iyo peketademi so langon a sogoan o Allah kaan iyo ai peketoman ago di kano raken pekatalikod ko kapengonoti niyo ko manga baya a ginawa niyo ago manga mata.
Giyangkai a manga garigay na pekitadem iyo ko kapetomana niyo ko langon o manga sogoan aken kaan kano mabaloy a masosoti ko Tohan iyo.
 Si Korah a wata i Isar a moriyataw i Kohat a wata i Libi na mikediyat siran ago so telo kataw a mama a poon ko mbatabataa a Robin a si Datan ago si Abiram a manga wata i Iliyab ago si On a wata i Pilit.
Na inondoy iran so dowa gatos ago lima polo kataw a ped a manga Israil sa kasopaka iran ki Mosa. Giyangkai a manga mama na makikilala a manga olowan a kipagaadatan o isa ka maginged a Israil.
Mitimo siran na somiyong siran ki Mosa ago si Aron na pitero iran kiran a Tanto kano a minitaralo! So oman i isa rekami ko isa ka maginged na soti na mipageepeda ami so Allah. Ino niyo poporoon a ginawa niyo sangkai a manga pagtaw o Allah?
Kagiya maneg ai i Mosa na gomipe sekaniyan ko lopa.
Na pitero iyan ki Korah ago so langon o manga ped iyan a Amay ka mapita na pekiilay o Allah o antawaa i rek iyan ago antawaa i soti ka pekadarpaan iyan ko hadapan iyan angkoto a taw a miyapili iyan.
Hey Korah ago so langon a ped ka na giyai i nggolaolaa niyo Kowa kano sa manga petotongan sa doka
Na mapita na panotong kano ron sa doka ko hadapan o Allah na so mama a kepili o Allah na aya den soti. Sekano man a manga Libitiyo i tanto a mitataralo!
Pitero pen i Mosa ki Korah a Na pamakineg kano hey manga Libitiyo!
Ba kano da kaonseri ko kinisibain rekano o Tohan o Israil ko langon o ped a manga taw sa Israil ago piyakarani kano niyan sa ginawa niyan kaan kano makanggalebek ko Barombarong o Allah ago makatindeg kano ko hadapan o isa ka maginged a penalagad kiran?
Inibegay niyan rekano angkai a tindos a galebek ago so langon o ped ka a manga Libitiyo na imanto na pananamaran iyo pen a makamal iyo mambo so kaiimami!
Sii ko kapepanarotaroi niyo ki Aron na so den so Allah i pesopaken iyo ago so langon o manga ped ka.
Na piyakisongowan i Mosa si Datan ago si Abiram a manga wata i Iliyab ogaid na tig iran a Di kami ron song!
Ba ka da kaonseri ko kiyapakaliyowa ngka rekami ko pekepakayan ago oodaren a lopa sa Misir kaan kami ngka mapamono sangkai a mitataog a kaden? Na imanto na kabaya a ka pen a kapendatoi ngka rekami!
Liyo ron pen na da kami ngka wita ko pekepakayan ago oodaren a lopa aya pen o ba kami ngka begi sa manga pangomaan ago asinda a obas a mapekewali ami na imanto na petepengan kami ngka somaliba. Di kami ron song!
Na tanto a kiyararangitan si Mosa na pitero iyan ko Allah a Di ngka terimaa so apiya antonaa a pamemegayan a isepaat iran reka! Da den a ba ko kiran miyaaniyaya apiya satiman bo a kimar aya pen o ba aden a isa kiran bo a kiyanggolaolaan ko sa ribat.
Na pitero i Mosa ki Korah a Mapita na seka ago so langon a pepangonot reka na song kano sii ko hadapan o Allah na song on mambo si Aron.
Kewit o oman i isa rekano sii ko hadapan o Allah so petotongan iyan sa doka a aden a doka on dowa gatos ai ago lima polo langon a petotongan sa doka na kewit on mambo i Aron so petotongan iyan sa doka.
Sabap san na kinowa o oman i isa kiran so petotongan iyan sa doka na tiyagoan iran sa manga waga ago doka na tominindeg siran ko gimowa o Barombarong a dii Telabokan a ped iran si Mosa ago si Aron.
Na kagiya matimo i Korah so langon o manga ped iyan na siyakeb iran si Mosa ago si Aron sii ko gimowa o Barombarong na mipeyag so bantogan o Allah ko langon o isa ka maginged
Na pitero o Allah ki Mosa ago si Aron a
Awata niyo angkai a malilimod ka polangen ko siran sa sagogona!
Ogaid na gomipe si Mosa ago si Aron ko lopa na inigoraok iran a Ya Allah a Tohan o langon o manga niyawa o manosiya na ba ngka kerarangiti so langon o isa ka maginged sabap ko kiyadosa o sasakataw bo a mama?
Na pitero o Allah ki Mosa a
Teroa ngka ko manga taw a awata iran so manga barombarong i siki Korah Datan ago si Abiram.
Na minggagaan somong si Mosa ki Datan ago si Abiram a oonotan sekaniyan o manga pelokelokesen sa Israil.
Pitero iyan ko manga taw a Awata niyo so manga barombarong angkai a manga rarata a taw! Di niyo sekoa so apiya antonaa a rek iran ka o ba kano baden mirakes ko kapolanga kiran sabap ko manga dosa iran.
Sabap roo na inawat o manga taw so manga barombarong i siki Korah Datan ago si Abiram. Samaoto na lomiliyo si Datan ago si Abiram a kititindeg ko manga gimowa o manga barombarong iran a ped iran so manga karoma iran ago manga wata.
Na pitero i Mosa ko manga taw a Giyai i kaketokawi niyo a siyogo ako o Allah sa kanggolaolaa ko sangkai langon a pinggolaola ko ago kena a ba aken akal galebek.
O aya ipematay angkai a manga taw na kalilid a kapatay ka aya keokitan iran na so bo so kalalayaman a pekeolaola o manosiya na da ako sogoa o Allah.
Ogaid na o sabelek a penggolaolaan o Allah ka so lopa na ngganga ago lameden iyan siran a rakes o langon taman a rek iran na o manga oolog siran ko kobor iran a kikaooyag na ketokawan iyo a giyangkai a manga mama na inikagowad iran so Allah.
Sii den ko kiyaposa niyan sii tero na miyaopak so lopa a katitindegan iran
Ka mingganga ini ago liyamed iyan siran taman ko manga pamiliya iran ago so langon o manga pagtaw i Korah a rakes o langon taman iran.
Miyanga oolog siran ko kobor iran a kikaooyag pen a rakes o langon a rek iran. Na mindemet so lopa na minitambon kiran na miyapapas siran den ko isa ka maginged.
Na so langon o ped a manga Israil a ndodoo na miyamalagoy ko kiyanega iran ko kapekisek iran a ipepelalalis o manga taw a Mamalagoy tano! O ba tano baden mambo malamed o lopa!
Na sarta den a somiyokeyaw so apoy a poon ko Allah na riyapog iyan so dowa gatos ago lima polo kataw a manga mama a miyamanapaat sa doka.
Mandiyadi na pitero o Allah ki Mosa a
Teroa ngka ki Iliyasar a wata i Aron a Pangowaa ngka so manga petotongan sa doka a poon ko miyalamba o apoy na go ngka kayara so manga waga on sii ko malo on maawat ka so manga petotongan sa doka na palaya miyasoti
Sabap ko kiyapangowita on ko hadapan o Allah. Kagiya ka maoto na kowaa ngka ngkai a manga piyanotongan sa doka o manga mama a miyapamono sabap ko kiyapakandosa iran na sesela ngka ini a ipelapis ko aparan kaan ai mabaloy a nanao a ipelalang ko manga Israil. 
Kagiya ka maoto si Iliyasar a so imam na piyanimo iyan so manga galang a petotongan sa doka a inawidan angkoto a manga mama a miyanga tototong na piyakisesel iyan ai a ipelapis ko aparan
A so den so inisogo rekaniyan o Allah a nggolalan ki Mosa. Giyai i ipelalang ko manga Israil sa da den a ped a taw a pekatotong sa doka ko hadapan o Allah a makaliyoliyo ko moriyataw i Aron ka o aden a somogok on na kebinasa sekaniyan a datar i Korah ago so manga pagtaw niyan.
Ogaid na sii ko talondog a gawii na so langon o isa ka maginged a Israil na piyanarotaroan iran si Mosa ago si Aron a tig iran a Piyamono iyo so manga pagtaw o Allah!
Na pitero o Allah ki Mosa a
Pakimbitiyarai ka ko manga Israil na kowa ka kiran sa sapolo ago dowa a manga teken a nggagaisa ko oman i olowan o oman i isa ka mbatabataa a manga Israil na soraten ka so ngaran o oman i olowan sii ko teken iyan.
Sii ko teken o mbatabataa a Libi na soraten ka on so ngaran i Aron ka sesatiman a teken para ko oman i mbatabataa.
Wita ngka ini langon ko Barombarong na betaden ka sii ko onaan o Kaban sa Kapasadan a ron aken seka petelaboka.
Na so teken o mama a kepili aken na pelonawan a ombos. Sii sangkai a okit na pekageneken ko angkai a lalayon rekano dii kapanarotaroi o manga Israil.
Inisampay i Mosa ko manga Israil angkai a manga insarat na so oman i olowan iran na migay rekaniyan sa teken a sesatiman ko oman i isa ka mbatabataa na sapolo ago dowa a teken langon ago maaped on so teken i Aron.
Na inibetad i Mosa so manga teken sii ko onaan o Kaban sa Kapasadan sii ko Barombarong.
Sii ko talondog a gawii na somiyoled si Mosa ko Barombarong na miyailay niyan a so teken i Aron a poon ko mbatabataa a Libi na liyonawan ago miyagombos na miyagobarobar taros a miyonga sa manga almondo!
Mandiyadi na kinowa i Mosa so langon o manga teken a matatago ko hadapan o Allah na iniliyo niyan ai ago piyakiilay niyan ko langon o manga Israil na kinowa o oman i olowan so teken iyan.
Na pitero o Allah ki Mosa a Kasowin ka metad ko onaan o Kaban sa Kapasadan so teken i Aron kaan roo den matatago a mabaloy a lalangan ko manga taongkir ka pematay siran o di iran geneki so di iran raken dii kapanarotaroi.
Na ininggolalan i Mosa so inisogo on o Allah.
Na inigoraok o manga Israil ki Mosa a O giyanan na pematay kami den! Palaya kami kebinasa!
Pitero o Allah ki Aron a Seka ago so manga wata a ka ago so manga Libitiyo na aya makapembalogo ko manga kasalaan a kesogok sii ko Soti a Darpa ogaid na sekano ago so manga wata a ka i aya bo makapembalogo ko kasalaan a kesogok mipantag ko kaiimami.
Pakaonota ngka so manga tonganay ngka ko mbatabataa a Libi sii ko Barombarong a pembetadan ko Kaban sa Kapasadan an siran i pepekaogop rekano ago so manga wata a ka sii ko kapepanalagad iyo ron.
Ogaid na igira a di siran dii nggalebek ko Barombarong sii ko kapepamandoi niyo kiran na di siran den pekaobay ko manga kasangkapan ko Soti a Darpa aya pen o ba sii ko aparan ka o ba baden mamatay kano langon.
Keogopan ka iran a aya kesangan iran na so kapegipata ko Barombarong a dii Telabokan ago so langon a manga galebek on ogaid na da a pekaogop rekano a salakaw a taw a liyo ko mbawataan o Libi.
Seka bo ago so manga wata a ka i pekasangan ko kapekibira ko Soti a Darpa ago so aparan kaan di pemborngat peman so rarangit aken ko manga Israil.
Saken den i minili ko manga tonganay ngka a manga Libitiyo a poon ko manga Israil a aya reka den pamemegayan a isesenggay ko Allah kaan siran makanggalebek sii ko Barombarong a dii Telabokan.
Ogaid na seka bo ago so manga wata a ka i makapenggolalan ko kaiimami sii ko langon a galebek a mipantag ko aparan ago sii ko soled o Lebi a Soti a Darpa. Pamemegayan aken rekano so kaiimami na apiya antawaa a ped a taw i mobay ko soti a manga nganin na mbonoon.
Na pitero o Allah ki Aron a Piyakikibir aken reka so manga soasoat a ipesepaat raken o manga Israil langon angkai a manga soti a pamemegayan raken o manga Israil na inisenggay aken a bagian iyo ago so manga wata a ka ago sii pen ko manga kebabadan reka sa taman sa pakataman.
Rek ka so ped ko manga soti a ipesepaat a di totongen ko apoy. Giyangkai a sabaad ko langon a soti a ipesepaat iran raken apiya anda ko ipesepaat a pangenengken o di na dii korbanen sabap ko dosa o di na dii korbanen sabap ko kiyataksil na bagian ka ini ago so manga wata a ka.
Kana niyo ai ko soti a darpa so bo so manga mama i pekakan on soti ai para rekano.
Rek ka pen so langon a pamemegayan a pepeladen raken o manga Israil ko kapekibayaon on ko hadapan aken. Inibegay aken ai rekano ago so manga wata a ka a manga mama ago manga babay a aya niyo lalayon bagian. Pekakan sii so apiya antawaa i masosoti sii ko pamiliya ngka.
Inibegay aken reka pen so lebi a mapiya ko paganay a inionga a maperagon a ipesepaat raken o manga Israil a so lana a olibi arak ago so manga pereperan.
So langon o paganay a pekeragon ko lopa a pegowiten iran ko Allah na rek ka. Na pekakan on so oman i isa a masosoti ko pamiliya ngka.
Na pitero o Allah ki Mosa ago si Aron a
Began iyo ko manga Israil angkai a taritib a ipapaliyogat kiran o Allah Teroa niyo kiran a wit siran rekano sa mariga a babay a sapi a kangodaan pen a da a daway niyan ago da den kasangani sa kokoong.
Began niyo ki Iliyasar a imam na kewit iyan ai ko liyo o kampo a ron kesombali sii ko hadapan iyan.
Oriyan iyan na kisombo i Iliyasar so tindoro iyan ko rogo na mipemesipesik iyan ai sa makapito a ipagantap iyan ko hadapan o Barombarong a dii Telabokan.
Na kapembantayan iyan a katotonga ko intiro o sapi a rakes o kobal iyan sapo rogo ago manga tinai niyan.
Na pekakowa so imam sa satebi a kayo a sidro sapak a hisop ago mariga a tiniker na ipagitog iyan ai sii ko apoy a petotongan ko sapi.
Maipos oto na kepipian iyan so manga nditaren iyan ago makapepaigo sa ig. Oriyan iyan na pekasoled sekaniyan ko kampo ogaid na madadalem sekaniyan den a hadas taman ko perimon.
So mama a tomiyotong ko sapi na kepipian iyan mambo so nditaren iyan ago makapepaigo na madadalem sekaniyan den a hadas taman sa perimon.
Saden sa masosoti a mama na ketimo iyan so manga ombi o sapi na kibetad iyan sii ko soti a darpa ko liyo o kampo. Ketago ini roo a keosar o isa ka maginged a Israil ka iseog iran ai ko ig a pegosaren ko okitokit a ipelompiyo ko sala.
So mama a miyanimo ko ombi o sapi na kepipian iyan mambo so nditaren iyan na madadalem sekaniyan den a hadas taman sa perimon. Giyai na da a ikepos iyan a sogoan para ko manga Israil ago so manga salakaw a taw a mababaling kiran.
Apiya antawaa i makaseko sa bangkay o taw na madadalem den a hadas ko soled o pito gawii.
Disomala a kelompiyo niyan a ginawa niyan a nggolalan sangkai a ig a ipelompiyo sii ko ikatelo ago ikapito gawii. Ogaid na o di niyan pelompiyowa a ginawa niyan sii ko ikatelo ago ikapito gawii na di sekaniyan kesoti.
Saden sa makaseko sa bangkay o taw a di niyan pelompiyon a ginawa niyan na kiyaresikan iyan so soti a darpa o Allah na kebelag sekaniyan ko isa ka maginged a Israil. Sabap sa da rekaniyan mipamesipesik so ig a ipelompiyo na ketatap rekaniyan so kadadalem iyan a hadas.
Giyai i kokoman a tomanen amay ka aden a taw a matay ko walay Apiya antawaa i sisii ko walay kagiya matay so taw ago apiya antawaa i somoled on na madadalem den a hadas ko soled o pito gawii
Na oman i di kalelekeban a pananagoay ko walay na keresikan.
Apiya antawaa i sisii ko pangomaan a makaseko sa taw a miyapatay a pedang o di na baden miyatay o di na makaseko sa tolan o taw o di na kobor na madadalem sekaniyan den a hadas ko soled o pito gawii.
Aya ikidia ko taw a madadalem a hadas na ikowa ko ombi o mariga a sapi a tiyotong a ipelompiyo ko sala na ketago ini ko omoy ago keododan sa mapiya a ig.
Oriyan iyan na so taw a masosoti na pekakowa sa sapak a hisop na isombo niyan ko ig na mipemesipesik iyan ko walay ago so langon o manga kasangkapan on ago sii ko apiya antawaa i miyakasoled on. Na mipemesipesik iyan pen ko miyakaseko ko tolan o manosiya o di na kobor o di na sii ko miyakaseko ko taw a miyabono o di na baden miyatay.
Kapemesipesikan on o masosoti a taw so madadalem a hadas sii ko ikatelo ago ikapito gawii. Na sii ko ikapito gawii na kepipian iyan so manga nditaren iyan ago makapepaigo sa ig na sii ko kaperimon iyan miyasoti sekaniyan den.
Ogaid na so taw a madadalem a hadas a di niyan pelompiyon a ginawa niyan na kebelag ko isa ka maginged a Israil ka kagiya kiyaresikan iyan so soti a darpa o Allah. Da rekaniyan mipamesipesik so ig a ipelompiyo na kena a ba sekaniyan den masosoti.
Giyai na di den kebaroba a sogoan kiran. So mama a miyamesipesik ko ig a ipelompiyo na kepipian iyan mambo so nditaren iyan. Apiya antawaa i makaseko sangkai a ig a ipelompiyo na madadalem den a hadas taman ko perimon.
Sii ko paganay a olanolan na miyakaoma so langon o isa ka maginged a Israil ko mitataog a kaden sa Sin na mikempo siran sa Kadis. Miyatay roo si Mariyam na go minilebeng.
Da a ba ig a keinom o manga Israil sangkoto a darpa na pinggoronggorongan iran si Mosa ago si Aron.
Na pimbongetan iran si Mosa a tig iran a Tomo pen a minirakes kami mamatay ko manga pagari ami sii ko danga o Barombarong o Allah!
Ino kami ngka pagowita sangkai a mitataog a kaden a ron kami mamatay a rakes o manga pangangayamen ami?
Ino kami ngka pen pekaliyowa sa Misir ago sii kami ngka inowit sangkai a piyakalekelek a darpa? Da a ba sii pereperan o di na higos ago da pen asinda on a obas o di na granada. Apiya so ig a keinom ami na da den!
Na giyanatan i Mosa ago si Aron so malilimod a manga taw na somiyong siran ko gimowa o Barombarong a dii Telabokan na ron siran gomipe ko lopa na mipeyag kiran so bantogan o Allah.
Na pitero o Allah ki Mosa a
Kowaa ngka so teken ka na seka ago si Aron na timoa niyo so langon o isa ka maginged. Na pakimbitiyarai ka sangkoto a lakongan sii ko kamamasai ron o manga taw ka pakapembowalanen iyan so ig on. Sii sangkai a okit na kebegan ka sa ig so langon o manga taw a poon ko lakongan kaan siran on mamakainom ago so manga pangangayamen iran.
Na tiyoman i Mosa so inisogo on o Allah. Kinowa niyan so teken a poon ko hadapan o Allah
Na tinimo iran ago si Aron so manga taw sii ko danga o lakongan na inilalis iyan kiran a Pamakineg kano a manga taongkir! Ba disomala pen a kapagowiti ami rekano sa ig a pekapoon sangkai a lakongan?
Giyoto a inibayaw i Mosa so teken iyan na inibentol iyan ko lakongan sa miyakadowa na tomiyoga on so mala a ig na miyamanginom on so manga taw ago so pangangayamen iran.
Ogaid na pitero o Allah ki Mosa ago si Aron a Da ako niyo paratiyayaa piyapiya ka da niyo pakikilalaan ko manga Israil so kabarakat aken. Kagiya ka maoto na kena a ba sekano i pekawit sangkai a manga taw roo ko inged a imbegay aken kiran.
Miyanggolaola ini sii ko manga ig sa Miribah a ron piyanarotaroi o manga Israil so Allah ago roo niyan kiran piyakiilay so kasosoti niyan.
Sii ko katatago i Mosa sa Kadis na somiyogo sekaniyan sa manga taw ko dato sa Idomiya a tig iran on a Giyai i kabasa o manga tonganay ngka a manga Israil Katawan ka den so langon a kamaregenan a kiyaokitan ami
A so kiyapakasong o manga apoapoan ami roo sa Misir ago so kiyapakabaling iran roo sa miyatey den a manga ragon. So manga Imisiren na piyanatro kami ran so manga apo ami
Ogaid na kagiya gomoraok kami ko Allah sa tabang na inampon iyan so pangni ami na somiyogo sekaniyan sa malaikat na piyakaliyo kami niyan sa Misir. Imanto na sisii kami sa Kadis a so maito a inged ko temanaan o masasakop ka.
Kapedipedi ka bo na pakaokita kami ngka ko inged ka. Di ami terapasen so manga pangomaan iyo o di na so manga asinda a obas iyo aya pen o ba kami inom sa ig ko manga paridi iyo. Sii kami melalakaw ko mala a lalan na di kami silay sa kawanan o di na sa diwang taman sa makaliyo kami ko masasakop ka.
Ogaid na somimbag so dato sa Idomiya a Di kano pekaokit ko inged ami! O tepengi niyo na sondolan ami sekano ago makipetidawa kami rekano.
Na pitero on o manga Israil a Kedegen ami so mala a lalan na o makainom kami o di na so manga ayam ami ko ig ka na mbayadan ami. Da den a ped a sowaan ami a rowar ko kapagokit ami roo a melalag.
Ogaid na pitero o dato sa Idomiya a Di kano sii den pekaokit! Na giyoto a tinimo iyan so madakel ago manga babager a sondaro niyan na lominiyo siran sa kanggobata iran ko manga Israil.
Na kagiya da iyog a Idomiya a ba on makaokit so manga Israil ko inged iran na sominilay siran ko ped a pagokitan.
Poon sa Kadis na lomiyalakaw so langon o isa ka maginged a Israil na miyaoma iran so Palaw a Hor
So dato sa Arad a Ikanaanen a mababaling sa pagabagatan a Kanaan na kagiya maneg iyan a pepekaoma so manga Israil sii ko lalan a ipesong sa Atarim na giyobat iyan siran na biniyag iyan so ped kiran.
Na misepa so manga Israil ko Allah a O pakitabanen ka rekami angkai a manga taw na na mbinasaan ami sa tarotop so manga siti iran.
Inampon o Allah so pangni o manga Israil na piyakitaban iyan kiran so manga Ikanaanen na piyaminasa iran sa tarotop so manga Ikanaanen a rakes o manga inged iran. Sabap san na bitowan angkoto a darpa a Hormah.
Oriyan iyan na gomiyanat so manga Israil a poon sa Palaw a Hor na kideg iran so lalan a ipesong ko Mariga a Ragat kaan iran maalibet so masasakop a Idomiya. Ogaid na tanto a inoleg so manga taw sii ko kapelalakaw iran
Na piyanarotaroan iran so Tohan ago si Mosa a tig iran a Ino kami ngka pekaliyowa sa Misir kaan kami mamatay sangkai a disirto? Da a ba on paan! Da a ba on ig! Na miyasemo kami den sangkai a da a oked iyan a pangenengken!
Sabap roo na inowitan siran o Allah sa manga bibisa a nipay na piyanoka iran so manga taw na madakel a manga Israil a miyamatay.
Na miyamanong so manga taw ki Mosa a tig iran a Miyamakandosa kami ko kiyapanarotaroi ami ko Allah ago seka. Pangniya ngka ko Allah a kowaan iyan rekami angkai a manga nipay. Mandiyadi na inipangangarapan i Mosa so manga taw
Na pitero rekaniyan o Allah a Mbaal ka sa nipay na tagoa ngka ko poro o polaos. Na apiya antawaa i miyatoka a nipay na o mailay niyan ai na keoyag.
Na mimbaal si Mosa sa nipay a tombaga na tiyago iyan ko poro o polaos. Na apiya antawaa i miyatoka a nipay a minilay ron na da matay.
Tomiyaros den lomalakaw so manga Israil na mikempo siran sa Obot.
Gomiyanat siran sa Obot na mikempo siran sa Iya Abarim sii ko mitataog a kaden sa tampar sa sebangan a Mowab.
Poon roo na lomiyalakaw siran na mikempo ko Balintad a Sirid.
Gomiyanat siran roo na tomiyaros ko sabala a Lawasaig a Arnon na mikempo siran sii ko mitataog a kaden a midadair ko masasakop o manga Amoriyo. Giya Arnon na aya temanaan a Mowab sii ko pageletan o manga Mowabiyo ago so manga Amoriyo.
Giyanan i sabap a aya miyatero sii ko Ribro a Totolan ko manga Kiyapakitidawa o Allah na ..so inged a Wahib ago so manga baogan on sii sa Sopah so manga balintad o Lawasaig a Arnon
Ago so manga silid o manga baogan a ipetondagay taman ko inged a Ar a matatago ko temanaan a Mowab.
Poon roo na tomiyaros den lomalakaw so manga Israil roo sa Bir a ndodon so paridi a ron miyatero o Allah ki Mosa a Timoa ngka so manga taw ka mbegan ko siran sa ig.
Samaoto na inipagidaida o manga Israil angkai a idaida Mbowalan ka den hey paridi! Magidaida tano sa makapantag on
Makapantag ko paridi a kiyalot o manga pendatoon ago so manga olowan o manga taw a inikalot iran on so manga tongkas iran ago manga teken. Na poon ko mitataog a kaden na tomiyaros so manga Israil sa Matanah
Na poon sa Matanah na taman sa Nahaliyal na poon sa Nahaliyal na taman sa Bamot
Na poon sa Bamot na somiyong siran ko balintad sii sa Mowab a marani ko poro o Palaw a Pisgah a katotolongan iyan so disirto.
Samaoto na piyakasong o manga Israil so manga siyogo ki Sihon a dato o manga Amoriyo a tig iran a
Pakaokita kami ngka ko inged ka. Kedegen ami so mala a lalan taman sa makaliyo kami ko masasakop ka. Di kami den tipas ko manga pangomaan iyo ago so manga asinda niyo a obas aya pen o ba kami inom ko manga paridi iyo.
Ogaid na somiyangka si Sihon o ba makaokit so manga Israil ko masasakop iyan. Na tinimo iyan baden so langon a sondaro niyan na lominiyo siran ka nggobaten iran so manga Israil roo ko mitataog a kaden na minitidawa iran so manga Israil roo sa Yahas.
Ogaid na piyamono siran o manga Israil ko katidawa na inagaw iran so inged iran ipoon sa lawasaig a Arnon na sii bo taman sa Yabok a aya den temanaan o manga Amoniyo ka aaladen sa mabager so temanaan iran.
Inagaw o manga Israil so langon o manga siti o manga Amoriyo a rakes a Hisbon ago so langon o melilibeta on a pagingedingedan na biyalingan iran pen.
Giya Hisbon na aya siti i Sihon a dato o manga Amoriyo. Gowani na miyakitidawa sekaniyan den ko andang a dato sa Mowab na miyaagaw niyan on so intiro a lopa iyan taman den sa Arnon.
Giyanan i sabap a aya dii ipagaidaida o manga dii mbabayok na Song kano sii sa Hisbon a siti i Sihon! Mabangon ai peroman ago kambagowan!
Miyakapoon so apoy sa Hisbon a somiyokeyaw a poon ko siti a Sihon. Riyapog iyan a Ar sii sa Mowab ago liyamed iyan so manga poporo a darpa sa Arnon.
Dowandowaan kano hey manga Mowabiyo! Miyabinasa kano den a pepamanimba ko katohanan a Kimos! So miyakapalagoy a manga wata iyan a manga mama ago manga babay na piyakibiyag iyan ki Sihon a dato o manga Amoriyo.
Na tomiyaros lomalakaw peman so manga Israil taman ko kapantaran sa Mowab na sii siran mikempo sa sebangan a Lawasaig a Yordan a mipapantag a Yariko.
So dato sa Mowab a si Balak a wata i Sipor na katawan iyan so langon o inikidia o manga Israil ko manga Amoriyo
Na miyanga sososa siran ago so langon o manga Mowabiyo na tanto iran a inikalek so kadakel o manga Israil.
Na pitero o manga Mowabiyo ko manga olowan sa Midiyan a Giyangkai a bariboribo a manga taw na pelameden iran so langon o melilibeta rektano a datar o sapi a pepanateb ko manga otan sii ko pangomaan! Sabap san na si Balak a dato sa Mowab
Na somiyogo sekaniyan sa manga mama ki Balaam a wata i Biyor a roo mababaling sa Pitor a so pimbawataan on a inged a marani ko Lawasaig a Yopratis. Na inisampay iran ki Balaam angkai a katero i Balak Aden a miyakaoma sii a tanto a madakel a taw a miyamakaliyo sa Misir misasapeng siran ko liyawaw o kalopaan na komiyaden siran ko dair aken.
Kapedipedi ka bo na song ka sii imanto na sintaan ka siran raken ka tanto siran a mabager a di saken ka o ba ko siran mataban ago midendeg aken siran sangkai a inged. Ka katawan aken a so apiya antawaa i ipengangarapan ka na kerakmatan na so ipesinta a ka na kesintaan.
Na gomiyanat so manga sanasanaan sa Mowab ago sa Midiyan a kiaawidan iran so itendan iran ko kapesinta. Kagiya makaoma siran ki Balaam na piyanotol iran on so miyatero i Balak.
Sii kano den pakatorog ko kagagawii a tig i Balaam ka teroon ko rekano bo so isembag raken o Allah. Na domike roo so manga sanasanaan sa Mowab.
Na miyakatalingoma so Tohan ki Balaam na iniise iyan on a Antawaa ngkai a manga mama a sisii reka?
Tig i Balaam ko Tohan a Manga siyogo siran i Balak a dato sa Mowab ka piyakitero iyan raken a
Aden a miyakaoma sii a tanto a madakel a taw a miyamakaliyo sa Misir na misasapeng siran ko liyawaw o kalopaan. Kapedipedi ka bo na song ka sii imanto na sintaan ka siran raken ka o ba ko siran mataban ago midendeg aken siran sangkai a inged. 
Na pitero o Tohan ki Balaam a Di ngka siran pengonoti. Di ngka pesintaan angkoto a manga taw a miyakapoon sa Misir ka rarakmatan ko siran.
Kagiya mapita na mimbowat si Balaam na pitero iyan ko manga siyogo i Balak a Baling kano ko inged iyo ka minda so Allah o ba ko sekano pangonoti.
Kagiya ka maoto na so manga sanasanaan sa Mowab na komiyasoy ki Balak na pitero iran on a Somiyangka si Balaam o ba rekami onot.
Mandiyadi na somiyogo peman si Balak sa ped a manga sanasanaan a madakel pen ago lebi pen a seselaan a di so miyaona.
Somiyong siran ki Balaam na pitero iran on a Giyai i kabasa i Balak a wata i Sipor Kapedipedi ka bo na di ngka pekibangenen a kapakasong ka raken.
Tendanan ko seka sa tanto a mapiya ago ipenggolalan aken so apiya antonaa i peteroon ka raken. Song ka sii baden na sintaan ka raken angkai a manga taw!
Ogaid na inisembag kiran i Balaam a Apiya pen o began raken i Balak so torogan iyan a mapepeno a pirak ago bolawan na da den a ba ko mapenggolaola a mala o di na maito a misogok ko inisogo raken o Allah a Tohan ko.
Ogaid na tareg kano sii ko kagagawii a datar o siyowa o manga ped iyo kaan aken katokawi o ba aden pen a peteroon raken o Allah.
Sangkoto a kagagawii na miyakatalingoma so Tohan ki Balaam na pitero iyan on a Sabap sa siyogo reka angkai a manga mama sa kapekaonota iran reka na onot ka kiran den ogaid na so bo so peteroon ko reka i nggolaolaa ngka.
Kagiya mapita na mimbowat komabalaga si Balaam na siniyaan iyan so kimar iyan na miyonot ko manga sanasanaan sa Mowab.
Ogaid na tanto a kiyararangitan o Tohan ko kiyaonot iyan kiran na so malaikat o Allah na tominindeg ko lalan sa kasoranga niyan on. Na sii ko kakokoda i Balaam ko kimar iyan a oonotan o dowa kataw a talasogoay niyan
Na miyailay o kimar so malaikat o Allah a tomitindeg ko lalan a kakapetan iyan so mabibindas a pedang. Na sominilay so kimar sii ko pangomaan ogaid na liyambitan i Balaam ka pekakasowin iyan ko lalan.
Mandiyadi na tominindeg so malaikat ko darpa a masimpit on so lalan a kapageeletan o dowa a asinda a obas a mbabala ko lalan so pangeleban a ator.
Kagiya mailay o kimar so malaikat na riyompir iyan so pangeleban na miyalopit so ai i Balaam na liyambitan iyan peroman so kimar.
Mandiyadi na miniseg peroman so malaikat sa onaan na tominindeg ko tanto a masimpit ko lalan a di on den pekasilay sa kawanan o di na sa diwang.
Na kagiya mailay o kimar so malaikat na lomiko na masesakad sekaniyan baden i Balaam. Na mimborngat so gani i Balaam na inipamentol iyan on so teken iyan.
Na giyoto a piyakatero o Allah so kimar na iniise iyan ki Balaam a Antonaa i miyasela aken reka a liyambitan ako ngka sa miyakatelo?
Pilalongan ako ngka! a inipesong i Balaam. O aden a pedang aken na mbonoon ko seka den imanto!
Na tig o kimar ki Balaam a Ba di saken so kimar ka a lalayon ka dii kodaan taman imanto? Ba ko reka ini minikidia gowani? Kena a inisembag iyan.
Na bikar o Allah so mata i Balaam na miyailay niyan so malaikat o Allah a tomitindeg ko lalan a kakapetan iyan so mabibindas a pedang. Na somiyodiyod on si Balaam na gomipe ko lopa.
Ino ngka pelambiti so kimar ka sa miyakatelo den ai? a iniise on o malaikat. Miyakaoma ako sii ka pesorangen aken seka ka kagiya bibid raken so di ngka dii nggolaolaan.
Pekeilay ako o kimar na sinilayan ako niyan sa miyakatelo. O da ako niyan silayi na mataan a miyapatay aken seka den imanto ago miyapakapagoyag aken den so kimar.
Na pitero i Balaam ko malaikat o Allah a Miyakandosa ako. Da aken katokawi a tomitindeg ka bes ko lalan a pegerenen ako ngka. Na o di ngka ikesoat so kasong aken roo na mbaling ako baden sa walay.
Ogaid na pitero o malaikat ki Balaam a Onot ka den ko manga mama ogaid na aya bo a mapetero o ka na so pakipetero aken reka. Mandiyadi na tomiyaros monot si Balaam ko manga siyogo i Balak.
Pitero i Balaam ki Balak a Mbaalen ako ngka sii sa pito timan a aparan na witi ako ngka sii pen sa pito timan a mama a sapi ago pito timan a mama a bilibili.
Na pinggolaola i Balak so pitero on i Balaam na somiyapaat siran on ago si Balaam sa nggagaisa a sapi ago bilibili ko oman i aparan.
Oriyan iyan na pitero i Balaam ki Balak a Sii ka den ko kilid o inisapaat ka a petotongen na song ako roo pasin ka o ba ako roo talaboka o Allah. Na panotolen ko reka bo so apiya antonaa i peyagen iyan raken. Mandiyadi na tomiyakedeg si Balaam ko poro o bobongan
Na tiyalabok sekaniyan roo o Tohan. Pitero rekaniyan i Balaam a Mitiyagar ako sa pito timan a aparan na miyanapaat ako ron sa nggagaisa a sapi ago bilibili ko oman i aparan.
Na piyayag o Allah ki Balaam so lalag iyan na tig iyan a Kasoy ka ki Balak na teroa ngka so pakipetero aken reka.
Mandiyadi na komiyasoy si Balaam ki Balak na miyaoma niyan a tomitindeg pen ko obay o manga petotongen a inisapaat iyan a ped iyan so langon a sanasanaan sa Mowab.
Na piyayag i Balaam angkai a lalag Poon sa kapalawan sa sebangan roo sa Siriya na ron ako piyakisogoi i Balak a dato sa Mowab a tig iyan a Song ka sii na sintaan ka raken so manga mbawataan o Yakob! Song ka sii na tewapen ka so manga Israil!
Ogaid na andamanaya i kipesintaan ko ko siran oto a da sintaan o Tohan? Andamanaya i kipetewapen ko ko siran oto a da tewapen o Allah?
Poon ko manga poporo a pampang na peketolongan ko siran poon ko poro o manga bobongan na pekebantayan ko siran. Isa siran ka bangsa a komakaden a somisibay a di kibilang a isa ko ped a manga nasiyon.
Antawaa i pekaitong ko manga mbawataan o Yakob a lagid sa kadakel o bayanek o di na pekabilang ko apiya ikapat bagi bo ko manga Israil? Pengnin ko a matay ako a datar sa kapematay o manga oontol mapos so kaoyagoyag aken a datar o keposan kiran!
Na pitero i Balak ki Balaam a Antonaa ngkai a inikidia ngka raken? Piyakisongowan ko seka kaan ka misinta so manga ridoay aken ogaid na ba ngka siran baden riyakmatan!
Na tig i Balaam a Aya bo a mapetero aken na so pakipetero raken o Allah.
Mandiyadi na pitero i Balak ki Balaam a Onot ka raken ko salakaw a darpa a ron ka siran keilay sabagi bo kiran a keilay ngka roo a kena a ba langon iran na ron ka siran raken sintaan!
Na piyakaonot i Balak si Balaam ko kapantaran sa Sopim sii ko poro o Palaw a Pisgah na roo peman mimbaal sa pito timan a aparan ago somiyapaat on sa nggagaisa a mama a sapi ago mama a bilibili ko oman i aparan.
Na tig i Balaam ki Balak a Sii ka den pasin ko obay o petotongen a inisapaat ka ka telaboken ko roo so Allah.
Tiyalabok o Allah si Balaam na piyayag iyan ki Balaam so lalag iyan na tig iyan a Kasoy ka ki Balak na teroa ngka so pakipetero aken reka.
Kagiya komasoy sekaniyan on na miyaoma niyan si Balak a tomitindeg pen ko obay o petotongen a inisapaat iyan a ped iyan so manga sanasanaan sa Mowab. Na iniise i Balak a Antonaa i pitero o Allah?
Na giyai i lalag a piyayag i Balaam Pamakineg ka hey Balak a wata i Sipor tagoa ngka sa ginawa so peteroon ko!
So Tohan na kena a ba taw a makapemokeg aya pen o ba manosiya a pekealin so pamikiran iyan. Ba dii tero sa di niyan bo ipenggolalan? Ba petopa na di niyan bo itoman?
Aya inisogo raken na perarakmat ako na romiyakmat so Tohan na di aken den ai kealin.
Da a ba niyan miyainengka a kadostaan sii ko manga mbawataan o Yakob aya pen o ba aden a miyailay niyan a marata sii ko manga Israil. Ka mipageepeda iran so Allah a Tohan iran na ipepemesag iran a sekaniyan i Dato iran.
Piyakaliyo niyan siran sa Misir datar siran sa kabager o maila a toro.
Da den a kapangatao a ba pekabinasa ko manga mbawataan o Yakob da den a rimaran a ba pekadorat ko manga Israil. Aya mapetero imanto mipantag ko manga Israil a so mbawataan o Yakob na Mataan a piyakamemesa so inikidia kiran o Tohan!
Giyangkai a manga taw na datar o mawaraw a arimaw mimbowat siran a datar o arimaw a di den ndeke taman sa malamed iyan so miyasikem iyan ago mainom iyan so rogo o miyapatay niyan.
Na pitero i Balak ki Balaam a O di ngka siran ipesinta na di ngka baden perakmati!
Ba ko reka da teroa a inisembag i Balaam a disomala a penggolaolaan ko so apiya antonaa i peteroon raken o Allah?
Pitero i Balak ki Balaam a Onot ka raken ka witen ko seka ko salakaw a darpa. Masiken a ikesoat o Tohan a misinta a ka siran raken roo.
Na inowit i Balak si Balaam ko poro o Palaw a Piyor a katotolongan on so mitataog a kaden.
Pitero peman i Balaam ki Balak a Mbaalen ako ngka sii sa pito timan a aparan na tiyagaren ako ngka sa pito timan a manga mama a sapi ago pito mambo a mama a bilibili.
Kagiya kasabotan i Balaam a ikasosoat o Allah so kaperakmati ko manga Israil na da sekaniyan osar sa kaperimar a datar o siyowa iyan gowani ka somiyangor sekaniyan baden ko mitataog a kaden
A ron iyan tiyolongi so manga Israil a kekampo siran a sisibaya so oman i mbatabataa. Samaoto na minitemo rekaniyan so Roh o Tohan
Na piyayag iyan angkai a lalag Giyai i miyaalamat i Balaam a wata i Biyor a so alamat o mama a marayag i kapangilailay
So alamat o taw a pepekaneg ko manga katero o Tohan ago pepekailay sa pangingilain a poon ko Lebi a Mabager a Tohan sii ko kapesodiyod iyan a mabebekar a manga mata niyan.
Sayana a mapiya i paras so manga barombarong iyo hey mbawataan o Yakob a so kibabalingan iyo hey manga Israil!
Giyanan na lagid o manga balintad a tanto a maolad ago lagid o manga sapadan ko kilid o lawasaig a lagid mambo o manga korma a miyapamola o Allah ago manga kayo a sidro ko obay o manga ig.
Magondas so ig a poon ko manga sakdo iran pepekaigan piyapiya so manga oniin iran. Pembaloy so dato iran a mala i gees a di si Agag na kebantogan so ndatoan iran.
Piyakaliyo siran o Tohan sa Misir datar siran sa kabager o maila a toro. Pelalameden iran so manga nasiyon a manga ridoay iran a peroropeten iran so manga tolan iran ago pesesaan iran so manga gasa iran.
Lomeleko siran a lagid o arimaw lagid o mawaraw a arimaw na antawaa i pekaraw kiran mokaw? Kerakmatan so apiya antawaa i perakmat rekano na kesintaan so apiya antawaa i pesinta rekano!
Na tanto a kiyararangitan i Balak si Balaam na mangingimel sekaniyan a inipesong iyan a Piyakisogoan aken seka kaan ka misinta so manga ridoay aken! Ogaid na ba ngka baden riyakmati sa miyakatelo den.
Awa ka sii den imanto! Baling ka den! Miyatero aken a tendanan ko seka sa tanto a mapiya ogaid na da peroa o Allah a kaketendani reka.
Na simbag sekaniyan i Balaam a Ba aken da teroa ko manga mama a siyogo o ka raken a
Apiya pen o began raken i Balak so torogan iyan a mapepeno a pirak ago bolawan na da den a mipenggolalan aken a baya a ginawa ko a mapiya o di na marata a misogok ko inisogo o Allah? Aya ko bo mapetero na so pakipetero raken o Allah!
Na mbeling ako imanto ko manga tonganay aken ogaid na pekaiktiyaren ko seka daan o antonaa i ikidia angkai a manga taw ko manga pagtaw ngka sii ko pemakatalingoma a manga gawii.
Na piyayag iyan angkai a lalag Giyai i miyaalamat i Balaam a wata i Biyor a so alamat o mama a marayag i kapangilailay
A pepekaneg ko manga katero o Tohan a aden a katao niyan a poon ko Lebi a Maporo a pepekailay sa pangingilain a poon ko Lebi a Mabager sii ko kapesodiyod iyan a mabebekar a manga mata niyan.
Pekeilay aken so da pen manggolaola. Pekeinengka aken sekaniyan ogaid na kena a ba marani. Aden a dato a sebang a lagid o bitoon a pekapoon ko mbawataan o Yakob na nggemaw so tongkas iyan sa kadato sii sa Israil. Sesaan iyan so beneng o manga Mowabiyo ago so manga lagas a olo o manga mbawataan o Sit.
Tebanen iyan a Idomiya na tenganen iyan angkai a inged a Sair a ridoay niyan na pepekala so kabager o Israil.
Ndaagen siran o manga mbawataan o Yakob na polangen iran so miyamakapagoyag sii ko manga siti.
Mandiyadi na miyailay i Balaam so manga taw sa Amalik na piyayag iyan angkai a lalag Giya Amalik na aya onaan o manga nasiyon ogaid na aya kaposan iyan na so kambinasaa on sa taman sa pakataman.
Mandiyadi na miyailay niyan so manga Kiniyo na piyayag iyan angkai a lalag Mabeken so babalingan iyo a lagid o salag a matatago ko kilid a pampang.
Apiya pen oto na kelaslas so manga Kiniyo amay ka pamiyagen kano o Asiriya.
Na pitero pen i Balaam a Aidaw! Antawaa i makapegoyag amay ka nggolaolaan ai o Tohan?
Pekaoma so manga awang a poon ko kilid a ragat sa Sipros na ndaagen iran a Asiriya ago giya Ibir ogaid na kebinasaan siran mambo sa tarotop.
Sii ko katatareg pen o manga Israil sa Sitim na so ped ko manga mama na mirerembang ko manga babay sa Mowab.
Na giyangkai a manga babay na biyoyo iran siran ko dii kakorbani ko manga katohanan iran. Na komiyan so manga Israil ko sapo o manga korban ago miyamanimba ko manga katohanan iran sa Mowab.
Na mimborngat so rarangit o Allah ko manga Israil sabap ko kiyapangeped iran ko kapesimbaa ko katohanan a Baal roo sa Piyor.
Na pitero iyan ki Mosa a Dakepa ngka so langon a olowan o manga taw a aya matao sangkai a masosowa na pakipamonoon ka siran ko hadapan o Barombarong a ron pekeilay o manga taw kaan mada so somosokeyaw a rarangit o Allah ko manga Israil.
Na pitero i Mosa ko manga pangongokom sa Israil a Oman i isa rekano na pamonoa niyo so oman i mama ko mbatabataa niyo a miyamangeped ko kapesimbaa ko Baal sa Piyor.
Samaoto na aden a miyakaoma a mama a Israil a magowit ko pamiliya niyan sa babay a taw sa Midiyan sii ko kapekeilaya on i Mosa ago so langon o isa ka maginged a Israil sii den ko kapenggoraok iran ko gimowa o Barombarong a dii Telabokan.
Kagiya mailay ai i Pinihas a wata i Iliyasar ago apo i Aron na inawaan iyan so matitimo a taw na kominowa sa bangkaw
Na tiyondog iyan so mama ago so babay sii ko barombarong. Na inisoker iyan kiran a dowa so bangkaw na lomiyambas ai ko mama ago sii ko tiyan o babay. Sabap sii na minitareg so paniyakit a ipepamatay o manga Israil
Ogaid na aya kadakel iran a miyamatay ko kasiksaan na dowa polo ago pat nggibo.
Na giyoto a pitero o Allah ki Mosa a
Si Piniyas a wata i Iliyasar ago apo i Aron a imam na biyolongan iyan so rarangit aken ko manga Israil ka datar aken na piyanagontamanan iyan so bantogan aken sii kiran. Na giyanan i sabap a da aken polanga so manga Israil sii ko kapepenaod aken.
Kagiya ka maoto na teroa ngka rekaniyan a pagembaalan aken on so kapasadan aken sa kapetegompiya.
Sabap sangkai a kapasadan na sekaniyan ago so kebabadan on na dayon sa dayon so kaiimami kiran ka kagiya piyanagontamanan iyan so bantogan o Tohan iyan na mimbaal sekaniyan sa kakepapasa ko dosa o manga Israil.
Aya ngaran o mama a Israil a miyapatay a rakes o babay a taw sa Midiyan na si Simri a wata i Salo a olowan o isa ka pamiliya ko mbatabataa a Simiyon.
Aya ngaran o babay a taw sa Midiyan a miyapatay na si Kosbi a wata i Sor a olowan sekaniyan o isa ka bangsa roo sa Midiyan.
Na pitero o Allah ki Mosa a
Bilangen iyo a ridoay niyo so manga taw sa Midiyan na paminasaa niyo siran
Oriyan o kasiksaan na pitero o Allah ki Mosa ago si Iliyasar a wata i Aron a imam a
Bilanga niyo so langon o isa ka maginged a Israil na listaan iyo so langon a mama ko oman i pamiliya a miyakapagidad sa dowa polo ragon ago lawan pen a kepakay a sondaro.
Si Palo na ama i Iliyab
Na si Iliyab na aya ama i siki Nimowil Datan ago si Abiram. (Giyoto den si Datan ago si Abiram a manga sanasanaan o isa ka maginged a miyato ki Mosa ago si Aron ago miyangeped ko pepamangonot ki Korah isako somopak siran ko Allah.
Ogaid na mingganga so lopa na liyamed iyan siran a rakes i Korah na dowa gatos ago lima polo a pepamangonot on a miyamatay mambo sangkoto a gawii ko kiyalengana kiran o apoy. Na miyabaloy siran a lalangan ko manga taw.
Apiya pen ai na da binasaa so manga mbawataan i Korah.)
Siki Maklah Nowah Hoglah Milkah ago si Tirsah na manga wata a manga babay i Silopihad a wata i Hipir a wata i Giliyad a wata i Makir a wata i Manasih a aya wata i Yosop.
Na somiyong angkai a manga babay ko Barombarong a dii Telabokan na roo siran miyangadap ki Mosa ago si Iliyasar a imam ago so manga pelokelokesen ko langon o isa ka maginged a Israil na pitero iran a
Miyatay so ama ami sii ko mitataog a kaden. Kena a ba sekaniyan maaped ko miyamangonot ki Korah a miyamanopak ko Allah ka miyatay sekaniyan sabap ko rek iyan a dosa na da a minibegak iyan a manga wata iyan a mama.
Ino keda so ngaran o ama ami sii ko manga tonganay niyan sabap bo sa da a wata iyan a mama? Begi kami ngka sa lopa ko mapekewali o manga tonganay o ama ami.
Sabap roo na inipenon i Mosa ko Allah so awid a akal iran
na pitero on o Allah a
Ontol so piyangni o manga wata i Silopihad a manga babay. Begi ngka siran sa lopa a mapekewali ran a datar o manga tonganay o ama iran. Kitogalin ka kiran so kawali o ama iran.
Na teroa ngka ko manga Israil a O matay so mama a da a wata iyan a mama na kitogalin so kawali niyan ko wata iyan a babay.
Na o da a wata iyan a babay na kitogalin so kawali niyan ko manga pagari niyan.
O da a manga pagari niyan na kitogalin so kawali niyan ko manga pagari o ama iyan.
Na o so ama iyan na da a manga pagari niyan na kitogalin so kawali niyan ko lebi a madaseg a tonganay niyan a aya on pekatangan. Giyai i kokoman a ipapaliyogat a katomana on o manga Israil a so den so inisogo o Allah ki Mosa. 
Na pitero o Allah ki Mosa a Takedeg ka sangkai a palaw sii ko manga palaw sa Abarim na langkawa ngka roo so lopa a inibegay aken ko manga Israil.
Oriyan o kailaya ngka on na petay ka a datar o pagari ngka a si Aron
Ka roo ko mitataog a kaden sa Sin isako kapanarotaroan ako o manga Israil roo ko manga ig sa Miribah na ndatar kano a siyogok iyo so iniinsarat aken rekano na da niyo pakikilalaan ko manga Israil so kabarakat aken.
Na pitero i Mosa ko Allah a
Ya Allah a Tohan o manga niyawa o langon a manosiya na toro ka sa mama a makapegolowan sangkai a isa ka maginged
A makapengonaan ago makapemando kiran sii ko di iran dii kapakitidawa kaan di kebaloy so manga pagtaw ngka a datar o manga bilibili a da a ba on tomatagikor.
Na pitero o Allah ki Mosa a Kowaa ngka si Yosowa a wata i Non a so mama a sesenepen a Roh na dapeneten ka rekaniyan a lima ngka.
Pakatindega ngka sekaniyan ko hadapan i Iliyasar a imam ago sii ko langon o isa ka maginged na sii ko kamamasai ran on na idini ngka sekaniyan a aya reka pekasambi.
Begi ngka sekaniyan ko kadato o ka kaan sekaniyan maparatiyaya o langon o isa ka maginged a Israil.
Disomala a sii sekaniyan pepegise ki Iliyasar a so imam a aya pekatokaw ko kabaya o Allah sii ko hadapan iyan a nggolalan ko Orim. Giyanan i kapeketokawi i Yosowa ago so langon o manga Israil o antonaa i patot a penggolaolaan iran.
Na pinggolaola i Mosa so inisogo on o Allah kinowa niyan si Yosowa ago piyakatindeg iyan ko hadapan i Iliyasar ago sii ko langon o isa ka maginged.
Na pitero o Allah ki Mosa a
Began ka angkai a sogoan ko manga Israil Sii ko matetendo on a oras na piyapiyai niyo raken somapaat so manga pangenengken a petotongen ka mamot raken.
Teroa niyo kiran a Giyai i gawii gawii a di niyo dii korbanen a pekisapaat iyo a petotongen sii ko Allah dowa timan a bilibili a sesaragon a idad iyan a da a daway niyan.
So isa on na mapekorban iyo ko kapipita na so isa on na sii ko perimon
Na kerakesan so oman i isa on sa isepaat a pangenengken a isa ka kilo a mapiya a arina a sasaogan sa isa ka litro a lana a olibi.
Giyangkai a gawii gawii a di niyo dii korbanen sa ipesepaat a petotongen a mamot ko Allah na inisogo iyan roo ko Palaw a Sinay.
Aya isepaat a panginginomen a kirakes ko oman i bilibili na isa ka litro a arak a keodod sii ko soti a darpa a aya den isepaat a panginginomen ko Allah.
So ikadowa a bilibili na mapekorban ko perimon a perakesan sa datar o ipesepaat a pangenengken ago so panginginomen sa kapipita. Giyai i dii korbanen a ipesepaat a petotongen a mamot ko Allah.
Sii ko Gawii a Idedeke na makapekorban kano sa dowa timan a mama a bilibili a sesaragon a idad iyan ago da a daway niyan a kerakesan sa isepaat a pangenengken a dowa ka kilo a mapiya a arina a sasaogan sa lana a olibi ago so isepaat a panginginomen.
Giyai i mapekorban iyo a isepaat a totongen ko oman Gawii a Idedeke a ipegoman ko gawii gawii a dii korbanen a ipesepaat a petotongen ago so iperakes on a panginginomen.
Sii ko paganay a gawii ko oman olan na makapekorban kano ko Allah sa manga isepaat a totongen a dowa timan a kangodaan a mama a sapi satiman a mama a bilibili ago pito timan a nati a bilibili a sesaragon a idad iyan a langon da a daway niyan.
Kerakesan ai sa ipesepaat a pangenengken a mapiya a arina a sasaogan sa lana a olibi telo ka kilo ko oman i mama a sapi dowa ka kilo ko mama a bilibili
Ago isa ka kilo ko oman i nati a bilibili. Giyai i pekorbanen a isepaat a totongen a mamot ko Allah.
Kerakesan ai pen sa ipesepaat a panginginomen a dowa ka litro a arak a kirakes ko oman i mama a sapi isa ka litro ago tenga a kirakes ko mama a bilibili ago isa ka litro a kirakes ko oman i nati a bilibili. Giyai i mapekorban a isepaat a totongen sii ko paganay a gawii ko olanolan ko tenday a ragon.
Makapekorban kano pen ko Allah sa satiman a mandangan sabap ko dosa sangkai a gawii a ipegoman ko gawii gawii a dii korbanen a ipesepaat a petotongen ago so iperakes on a panginginomen.
Sii ko ikasapolo ago pat gawii ko paganay a olanolan na mapeselasela on so Pista a paska o Allah.
So ikasapolo ago lima gawii sangkai a olanolan na aya poonan o pista a pito gawii a katey niyan na aya bo a paan a peken on na so da a tapay ron.
Sii ko paganay a gawii sangkai a pista na talabok kano sa soti a kalilimod na da a ba niyo ron mapenggalebek.
Makapekorban kano ko Allah sa manga isepaat a totongen a dowa timan a kangodaan a mama a sapi satiman a mama a bilibili ago pito timan a nati a bilibili a sesaragon a idad iyan a langon da a daway niyan.
Kerakesan ai sa isepaat a pangenengken a mapiya a arina a sasaogan sa lana a olibi telo ka kilo a kirakes ko oman i mama a sapi dowa ka kilo a kirakes ko mama a bilibili
Ago isa ka kilo a kirakes ko oman i nati a bilibili.
Makapekorban kano pen sa satiman a mandangan sabap ko dosa a aya den kinggolalanen ko kakepapasa ko manga dosa niyo.
Pekisapaat iyo ini langon a ipegoman ko dii korbanen a ipesepaat a petotongen oman kapipita.
Sii ko paganay a gawii ko ikapito a olanolan na talabok kano sa soti a kalilimod na da a ba niyo mapenggalebek. Giyai i gawii a kapemakaoniya niyo ko manga bogiyong.
Makapekorban kano ko Allah sa manga isepaat a totongen a mamot rekaniyan satiman a kangodaan a mama a sapi satiman a mama a bilibili ago pito timan a nati a mama a bilibili a langon ai da a daway niyan.
Kerakesan ai sa manga ipesepaat a pangenengken a mapiya a arina a sasaogan sa lana a olibi telo ka kilo a kirakes ko mama a sapi dowa ka kilo a kirakes ko mama a bilibili
Ago isa ka kilo a kirakes ko oman i nati a bilibili.
Pekasapaat kano pen sa satiman a mandangan sabap ko dosa a aya den kinggolalanen ko kakepapasa ko manga dosa niyo.
Langon ai ipegoman ko kaseolan ago so gawii gawii a dii korbanen a ipesepaat a petotongen a iperakes on so ipapaliyogat a manga sapaat a pangenengken ago panginginomen. Giyai i manga ipesapaat ko Allah a petotongen a mamot rekaniyan.
Sii ko ikasapolo gawii sangkai a olanolan na talabok kano sa soti a kalilimod na powasa kano ago di kano penggalebek.
Makapekorban kano ko Allah sa manga isepaat a totongen a mamot rekaniyan a satiman a kangodaan a mama a sapi satiman a mama a bilibili ago pito timan a nati a mama a bilibili a sesaragon a idad iyan a langon ai da a daway niyan.
Kerakesan ai sa ipesepaat a pangenengken a mapiya a arina a sasaogan sa lana a olibi telo ka kilo a kirakes ko mama a sapi dowa ka kilo a kirakes ko mama a bilibili
Ago isa ka kilo a kirakes ko oman i nati a bilibili.
Pekasapaat kano pen sa satiman a mandangan sabap ko dosa a liyo ko mandangan a pekorbanen a aya den kinggolalanen ko kapepasa ko manga dosa. Ago liyo ko dii korbanen a ipesepaat a petotongen sa gawii gawii a perakesan sa sapaat a pangenengken ago panginginomen.
Sii ko ikasapolo ago lima gawii ko ikapito a olanolan na talabok kano sa soti a kalilimod na da a ba niyo mapenggalebek. Na makapeselasela kano sa pista ko Tohan sii ko soled o pito gawii.
Sii sangkoto a manga gawii na makapekorban kano ko Allah sa manga isepaat a totongen a mamot rekaniyan a sapolo ago telo a kangodaan a mama a sapi dowa timan a mama a bilibili ago sapolo ago pat a nati a mama a bilibili a sesaragon a idad iyan a langon da a daway niyan.
Kerakesan ai sa ipesepaat a pangenengken a mapiya a arina a sasaogan sa lana a olibi telo ka kilo a kirakes ko oman i mama a sapi dowa ka kilo a kirakes ko oman i mama a bilibili
Ago isa ka kilo a kirakes ko oman i nati a bilibili.
Makapekorban kano pen sa satiman a mandangan sabap ko dosa a liyo ko dii korbanen a ipesepaat a petotongen sa gawii gawii a perakesan sa ipesepaat a pangenengken ago panginginomen.
Sii ko ikadowa gawii na makapekorban kano sa sapolo ago dowa a kangodaan a mama a sapi dowa timan a mama a bilibili ago sapolo ago pat a nati a mama a bilibili a sesaragon a idad iyan a langon da a daway niyan.
So oman i isa sangkai a manga ayam na perakesan sa ipapaliyogat on a sapaat a pangenengken ago panginginomen.
Makapekorban kano pen sa satiman a mandangan sabap ko dosa. Langon ai ipegoman ko dii korbanen a ipesepaat a petotongen sa gawii gawii a perakesan sa ipesepaat a pangenengken ago panginginomen.
Sii ko ikatelo gawii na makapekorban kano sa sapolo ago isa a kangodaan a mama a sapi dowa timan a mama a bilibili ago sapolo ago pat a nati a mama a bilibili a sesaragon a idad iyan a langon da a daway niyan.
So oman i isa sangkai a manga ayam na perakesan sa ipapaliyogat on a sapaat a pangenengken ago panginginomen.
Makapekorban kano pen sa satiman a mandangan sabap ko dosa. Langon ai ipegoman ko dii korbanen a ipesepaat a petotongen sa gawii gawii a perakesan sa ipesepaat a pangenengken ago panginginomen.
Sii ko ikapat gawii na makapekorban kano sa sapolo timan a kangodaan a mama a sapi dowa timan a mama a bilibili ago sapolo ago pat a nati a mama a bilibili a sesaragon a idad iyan a langon da a daway niyan.
So oman i isa sangkai a manga ayam na perakesan sa ipapaliyogat on a sapaat a pangenengken ago panginginomen.
Makapekorban kano pen sa satiman a mandangan sabap ko dosa. Langon ai ipegoman ko dii korbanen a ipesepaat a petotongen sa gawii gawii a perakesan sa ipesepaat a pangenengken ago panginginomen.
Sii ko ikalima gawii na makapekorban kano sa siyaw timan a kangodaan a mama a sapi dowa timan a mama a bilibili ago sapolo ago pat a nati a mama a bilibili a sesaragon a idad iyan a langon ai da a daway niyan.
So oman i isa sangkai a manga ayam na perakesan sa ipapaliyogat on a sapaat a pangenengken ago panginginomen.
Makapekorban kano pen sa satiman a mandangan sabap ko dosa. Langon ai ipegoman ko dii korbanen a ipesepaat a petotongen sa gawii gawii a perakesan sa ipesepaat a pangenengken ago panginginomen.
Sii ko ikanem gawii na makapekorban kano sa walo timan a kangodaan a mama a sapi dowa timan a mama a bilibili ago sapolo ago pat a nati a mama a bilibili a sesaragon a idad iyan a langon ai da a daway niyan.
So oman i isa sangkai a manga ayam na perakesan sa ipapaliyogat on a sapaat a pangenengken ago panginginomen.
Makapekorban kano pen sa satiman a mandangan sabap ko dosa. Langon ai ipegoman ko dii korbanen a ipesepaat a petotongen sa gawii gawii a perakesan sa ipesepaat a pangenengken ago panginginomen.
Na pitero i Mosa ko manga olowan o manga mbatabataa sa Israil a Giyai i inisogo o Allah
Igira a misemaya so mama ko Allah o di na misepa sa miniiket rekaniyan na di niyan den kebaroba so manga katero iyan ka kitoman iyan baden so pitero iyan.
Igira a so raga a mababaling pen ko walay o ama iyan na misemaya ko Allah o di na misepa sa miniiket on
Na o maneg o ama iyan so mipantag ko inisepa iyan a miniiket on ago man den a di niyan katawan na kitoman o raga so langon a minisemaya ago minisepa iyan.
Ogaid na o isepar rekaniyan o ama iyan ko kiyanega niyan on na kena a ba paliyogat so kitomanen o raga ko samaya o di na sapa iyan. Na pokasen ai rekaniyan ka kagiya inisapar on o ama iyan.
O aden a babay a misemaya ko Allah o di na miyakanggagaan sepa so modol iyan na go miyapangaroma
Na o katokawi o karoma niyan so mipantag sii ago man iyan den a di katawan na kitoman o babay so minisemaya iyan o di na minisepa.
Ogaid na o isepar rekaniyan o karoma niyan ko kiyatokawi niyan on na piyakadaan iyan sa bali so minisemaya o babay o di na minisepa nggagaan o modol iyan na pokasen rekaniyan o Allah.
Ogaid na oman i samaya o di na sapa o balo a babay o di na bitowanen na paliyogat a kitomanen iyan on.
O so babay a mababaling ko karoma niyan na misemaya ko Allah o di na misepa
Na go miyaneg o karoma niyan so mipantag sii ago man iyan den a di katawan ago da niyan sapari na kitoman o babay so minisemaya iyan o di na minisepa.
Ogaid na o pakadai sa bali o karoma niyan amay ka maneg iyan ai na kena a ba paliyogat a kitomanen iyan ko apiya antonaa i samaya o di na sapa a miyatero iyan ka pokasen rekaniyan o Allah.
So karoma niyan na kapemataanan iyan o di na mapekada iyan sa kipantag so apiya antonaa a minisemaya o babay o di na minisepa iyan a ikerasay o ginawa niyan.
Ogaid na o da den a pitero on o karoma niyan mipantag sii ko gawii gawii den na nggolalan sii na kiyapemataanan iyan so langon a minisemaya o di na minisepa o babay a miniiket on. Pimataanan iyan ai sabap sa da den a pitero iyan on ko gawii a kiyanega niyan sii.
Ogaid na o piyakadaan iyan sa bali ko oriyan o gawii a kiyanega niyan on na sekaniyan i makapembalogo ko sala o karoma niyan amay ka di niyan mitoman so sapa iyan. 
Na pitero o Allah ki Mosa a
Saopi ngka so manga taw sa Midiyan sabap ko pinggolaola iran ko manga Israil. Maipos anan na petay ka den a kitapi ko manga apo o ka.
Mandiyadi na pitero i Mosa ko manga taw a Tiyagar kano ko katidawa kaan iyo magobat so manga taw sa Midiyan ago misaop iyo kiran so Allah.
Sesanggibo kataw ko oman i mbatabataa sa Israil a sogoon ko katidawa.
Sabap roo na sapolo ago dowa nggibo a manga mama a miyapili a sesanggibo ko oman i mbatabataa sa Israil na kiyagomaanan siran sa katidawa.
Na siyogo siran i Mosa sa kapakipetidawa iran a ped iran si Pinihas a wata i Iliyasar a so imam a aya komikibir ko manga kasangkapan ko soti a darpa ago so manga bogiyong a pepakaonin a tagotao ko kanggobat.
Na so den so inisogo o Allah ki Mosa na miyakitidawa siran ko manga taw sa Midiyan na piyamono iran so langon o manga mama
Taman ko lima kataw a manga dato sa Midiyan a siki Ibi Rikim Sor Hor ago si Riba. Biyono iran pen si Balaam a wata i Biyor.
Na piyamiyag o manga Israil so manga babay sa Midiyan ago so manga wata iran na inawidan iran pen so manga sapi iran ago manga talon iran a manga bilibili ago manga kambing na piteban iran so langon a tamok iran
Na piyanotong iran so langon o manga siti ago manga kampo a pagiingedan o manga taw sa Midiyan.
Na initelon iran so langon o miyateban iran ago miyapamiyag a ndatar so manga taw ago so manga ayam
Na piyangowit iran ai langon ki Mosa ago sii ki Iliyasar a imam ago sii ko isa ka maginged a Israil roo ko kampo iran ko kapantaran sa Mowab sa sebangan a Lawasaig a Yordan a pantag a Yariko.
Na lominiyo si Mosa ago si Iliyasar ago so langon a olowan ko isa ka maginged ka pagalaon iran so manga sondaro ko liyo o kampo.
Ogaid na tanto a kiyararangitan i Mosa so manga komandir o manga sondaro a miyakakasoy a poon ko katidawa.
Ino niyo pakapegoyaga so langon o manga babay! a iniise iyan kiran.
Tanodi niyo a siran i miyamangonot ko mosawir i Balaam na inagak iran so manga Israil ko kiyapakatalikod iran ko Allah roo sa Palaw a Piyor a aya kiyasabapan ko paniyakit a inisiksa ko manga pagtaw o Allah.
So manga mbatabataa a Robin ago Gad na tanto siran a madakel i pangangayamen na miyailay iran a so manga kalopaan sa Yasir ago giya Giliyad na tanto a mapiya ko manga pangangayamen iran.
Kagiya ka maoto na somiyong siran ki Mosa ago si Iliyasar a imam ago sii ko manga olowan o isa ka maginged na pitero iran kiran a
O kelimoon kami ngka a tig iran na pakitanganen ka rekami angkai a lopa na di kami ngka pekaripaga ko Lawasaig a Yordan.
Na pitero i Mosa ko manga mbatabataa a Gad ago Robin a Ba aya kabaya iyo na kioontod kano sii baden na aya pekaripagen iyo na so manga pagari niyo sa kapakipetidawa iran roo?
Ino niyo perenga so kateterangi ko manga Israil sa kaperipag iran sa Yordan ko kasong iran ko lopa a inibegay kiran o Allah?
Giyai den i pinggolaola o manga lokes iyo roo sa Kadis Barniya isako pakasongen aken siran sa kapariksaa iran ko lopa.
Na kagiya makasong siran ko Balintad a Iskol ago miyapariksa iran so inged na piyareng iran so kateterangi ko manga Israil sa kasoled iran ko lopa a inibegay kiran o Allah.
Na tanto a kiyararangitan so Allah sangkoto a gawii na inisepa iyan a
Da den a isa bo ko manga taw a miyakapagidad sa dowa polo ragon ago lawan pen ko kiyapakaawa iran sa Misir a ba niyan mailay so lopa a inisepa aken a imbegay aken ko Ibrahim Iskak ago si Yakob ka da ako iran paratiyayaa sa iklas ko poso iran
A rowar ki Kaleb a wata i Yaponih a taw sa Kinas ago si Yosowa a wata i Non ka piyaratiyaya iran so Allah sa iklas ko poso iran.
Na sabap ko kapekerarangiti o Allah ko manga Israil na piyakateataap iyan siran ko mitataog a kaden ko miyakapat polo ragon taman sa miyalengan mamatay so langon angkoto a apid a miyamakandosa rekaniyan.
Imanto na sekano peman i sembi ko manga lokes iyo a bowad o manga baradosa a pepekalonsan kano ko somosokeyaw a rarangit o Allah ko manga Israil!
O talikodi niyo imanto so kapetomana niyo ron na pagawaan iyan peman so manga pagtaw niyan ko mitataog a kaden na sekano i kesabapan ko kakebinasai kiran langon!
Na inipenon iran ki Mosa a tig iran a Peroa ngka a kapangembaal ami sii sa manga kodal para ko manga pangangayamen ami ago manga siti para ko manga karoma mi ago manga wata.
Amay ka magiyoto na tiyagaren ami a ginawa mi sa kapakipetidawa na pengonaan kami ko ped a manga mbatabataa taman ko kapakakaden iran ko darpa iran. Na petelimbagak sii so manga pamiliya mi na pekabaling siran ko kikakokotaan a manga siti kaan siran malinding ko kibabaling sangkai a inged.
Di kami den mbeling taman sa matangan o langon o ped a manga Israil so lopa a mapekewali ran.
Di kami den tengan sa apiya antonaa a lopa roo sa sabala a Yordan a maaped kiran ka miyakowa ami so kawali ami sangkai a sabala sa sebangan a Yordan.
Mandiyadi na pitero kiran i Mosa a O mataan a ipenggolalan iyo angkai a pitero iyo na tiyagar kano sa kapakipetidawa iyo sii ko hadapan o Allah.
Na pekaripag so langon o manga sondaro niyo sa Yordan a pagoolowanan o Allah taman sa mabogaw niyan so manga ridoay niyan
Ago mapeges so inged sii ko hadapan iyan. Mapasad ai na pekakasoy kano sii ka mininggolalan iyo den so atastanggongan iyo ko Allah ago sii ko ped a manga Israil. Na giyangkai a lopa na rek iyo den sii ko hadapan o Allah.
Ogaid na o di niyo ai nggolaolaa na miyadosa kano den ko Allah na ketangked iyo a kitana rekano so dosa niyo.
Na mbabaal kano den sa manga siti para ko manga pamiliya niyo ago manga kodal o manga pangangayamen iyo ogaid na tomanen iyo so initopa niyo!
Na somimbag so mbatabataa a Robin ago Gad a Sir manga oripen kami ngka na tomanen ami saden sa ipesogo o ka.
So manga karoma mi ago manga wata a rakes o manga talon ami a manga bilibili ago manga sapi na kibagak sii sangkai a manga siti sa Giliyad.
Ogaid na meripag kami langon a kikagogomaanan na makipetidawa kami ko hadapan o Allah a so den so miyatero o ka.
Mandiyadi na ininsaratan i Mosa si Iliyasar si Yosowa ago so manga olowan ko pamiliya ko manga mbatabataa sa Israil.
Pitero iyan kiran a O so manga mama ko mbatabataa a Gad ago Robin na magonot rekano romipag sa Yordan a kikagogomaanan siran sa kapakipetidawa ko hadapan o Allah na amay ka maagaw niyo so lopa na began iyo kiran so inged a Giliyad a aya iran rek.
Ogaid na o di siran rekano monot romipag sa Yordan a kikagogomaanan na kebegan siran sa lopa roo sa inged a Kanaan a datar iyo.
Na pitero peman o manga mbatabataa a Gad ago Robin a Manga oripen kami ngka na so den so inisogo o Allah i penggolaolaan ami!
Meripag kami sa Yordan roo sa Kanaan a kikagogomaanan sii ko hadapan o Allah ogaid na aya pekewalin ami a lopa na sii sangkai a sabala a Yordan.
Mandiyadi na inisenggay i Mosa a rek o manga mbatabataa a Gad ago Robin ago so sabagi ko mbatabataa a Manasih a wata i Yosop so masasakop i Sihon a dato o manga Amoritiyo ago so masasakop i Og a dato sa Basan a so den so langon angkai a lopa a rakes o manga siti ron ago so melilibeta on a manga pagingedingedan.
So mbatabataa a Gad na biyangon iran peroman so kikakokotaan a manga siti a Dibon Atarot Arowir
Atrot Siyopan Yasir Yogbihah
Bit Nimrah ago Bit Haran na mimbaal siran pen sa manga kodal o manga talon iran.
So mbatabataa a Robin na biyangon iran peroman so manga siti a Hisbon Iliyalih Kiriyataim
Nibo Baal Miyon  ago giya Sibmah. Na piyanambian iran sa ngaran so manga siti a miyabangon iran peroman.
So manga mbawataan i Makir a wata i Manasih na giyobat iran a Giliyad na inagaw iran ago biyogaw iran on so manga Amoriyo a kibabaling roo.
Sabap san na inibegay i Mosa a Giliyad ko mbawataan i Makir a so kiyababadan ki Manasih na komiyaden siran on.
Si Yair a moriyataw mambo i Manasih na miyakaagaw ko manga iito a inged on na bitowan iyan ai sa Manga iito a inged i Yair.
Madakel a darpa a piyanga kekampowan o manga Israil ko oriyan o kiyapakaawa iran sa Misir a sesagorompong so oman i mbatabataa iran a pagoolowanan i Mosa ago si Aron.
Sabap ko sogoan o Allah na inipanorat i Mosa so manga ngaran angkoto a manga darpa na giyai i totolan ko kiyapanagadi iran on ko kiyalalakaw iran
Miselingganat so manga Israil sa Ramisis sa inged a Misir sii ko ikasapolo ago lima gawii ko paganay a olanolan a so den so gawii a miyakatalondog ko Pista a paska. Gomiyanat siran on sa da den a kalek iran sii ko kambabantayi kiran o manga Imisiren.
Samaoto na ipelelebeng o manga Imisiren so langon o popaw sa lawas a manga wata iran a manga mama a piyamono o Allah. Nggolalan sii na piyakiilay niyan a mala sekaniyan i kapaar a di so manga katohanan iran.
Oriyan o kiyaganat o manga Israil sa Ramisis na mikempo siran sa Sokot.
Gomiyanat siran sa Sokot na mikempo siran sa Itam ko kilid o mitataog a kaden.
Gomiyanat siran sa Itam na mipeto siran sa Pi Hahirot sa tampar sa sebangan a Baal Sipon na mikempo siran sa marani sa Migdol.
Gomiyanat siran sa Pi Hahirot na miyokit siran ko Mariga a Ragat ko kiyaopak iyan na somiyoled siran ko mitataog a kaden. Tomiyaros siran on lomalakaw sa miyakatelo gawii ko mitataog a kaden a Itam na mikempo sa Marah.
Gomiyanat siran sa Marah na somiyong sa Ilim a aden a sapolo ago dowa a bowalan on ago pito polo a kayo ron a korma na mikempo siran roo.
Gomiyanat siran sa Ilim na mikempo ko kilid o Mariga a Ragat.
Gomiyanat siran ko Mariga a Ragat na mikempo siran ko mitataog a kaden sa Sin.
Gomiyanat siran sa mitataog a kaden sa Sin na mikempo siran sa Dopkah.
Gomiyanat siran sa Dopkah na mikempo siran sa Alos.
Gomiyanat siran sa Alos na mikempo siran sa Ripidim a ron da a ig on a keinom o manga taw.
Gomiyanat siran sa Ripidim na mikempo siran ko Disirto sa Sinay.
Gomiyanat siran sa Kadis na mikempo siran sa Palaw a Hor sii ko temanaan a Idomiya.
Na sabap ko sogoan o Allah na tomiyakedeg si Aron a so imam ko Palaw a Hor na roo miyatay ko paganay a gawii ko ikalima olan ko ikapat polo ragon oriyan o kiyapakaawa o manga Israil sa Misir.
Miyakamagatos ago dowa polo ago telo ragon a idad i Aron isako matay sa Palaw a Hor.
Samaoto na so Ikanaanen a dato a si Arad a mababaling ko pagabagatan a Kanaan na miyaneg iyan a pegantap so manga Israil ko inged iyan.
Na pitero o Allah ki Mosa a
Teroa ngka ko manga Israil a Amay ka makasoled kano sa Kanaan a so inged a imbegay aken rekano a kawali niyo na giyai so manga temanaan iyan.
Sii sa tampar sa pagabagatan na mirarakes ko inged iyo so ped ko mitataog a kaden sa Sin a midadair ko temanaan a Idomiya. So temanaan iyo sa pagabagatan na ipoon ko kaposan o Maatay a ragat sa pagabagatan na manaros sa tampar sa sedepan.
Na kori ini sa tampar sa pagabagatan sa taman sa Okita a Akrabim na pekaketas sa Sin ago manaros taman sa Kadis Barniya. Ipoon roo na penaros sa Hasar Adar ago taman sa Asmon.
Ipoon sa Asmon na kori so temanaan a kedeg ko baogan sa Misir na kepos roo ko Mala a Ragat.
 So temanaan iyo sa sedepan na so kilid o Mala a Ragat.
 So temanaan iyo sa pagotaraan na ipoon ko Mala a Ragat na malalagoy taman ko Palaw a Hor.
Ipoon roo na malalagoy ini taman sa Libo Hamat ago manaros roo sa Sidad
Ago Sipon na kepos roo sa Hasar Inan. Giyai i temanaan iyo sii sa pagotaraan.
 So temanaan iyo sa sebangan na ipoon sa Hasar Inan na malalagoy sa tampar sa pagabagatan taman sa Sipam
Na manaros roo sa Riblah sa sebangan a Sain. Ipoon roo na malalagoy sa pagabagatan taman ko manga bobongan sii sa sebangan a Ranao a Galili
Na manaros den a pekedeg ko Lawasaig a Yordan taman den ko Maatay a Ragat.  Giyai i manga temanaan o lopa iyo.
Mandiyadi na pitero i Mosa ko manga Israil a Giyai so lopa a mapembagibagi rekano a nggolalan ko kaperipa. Inisogo o Allah a imbegay ini ko sapolo ago tenga ka mbatabataa
Ka so manga mbatabataa a Robin ago Gad ago so sabagi ko mbatabataa a Manasih na miyatarima iran den so kawali iran
Sii sa sebangan a Yordan a pantag a Yariko.
Na pitero o Allah ki Mosa a
Si Iliyasar a so imam ago si Yosowa a wata i Non na aya pembagibagi rekano ko manga lopa a mapekawali niyo.
Kitoro so isa a olowan ko oman i mbatabataa a makaogop kiran ko kapembagibagia on.
Sii ko katatago pen o manga Israil ko kilid a Yordan a pantag a Yariko na pitero o Allah ki Mosa a
Teroa ngka ini ko manga Israil Poon ko lopa a mapembagian iyo na kebegan iyo so manga Libitiyo sa manga siti a kebalingan iran. Kebegan iyo siran pen sa pepemagonayonayan ko melilibeta ko oman i siti.
Rek iran angkai a manga siti a kebalingan iran na so pepemagonayonayan ko oman i isa on na para ko manga tamok ago so manga ayam iran.
Aya kaolad ai na lima gatos ka mitros ipoon ko pangeleban o siti ko oman i kilid iyan.
Makaliliyo sii na takes kano ron pen sa sanggibo ka mitros sii sa tampar sa sebangan ago sii pen sa pagabagatan sii sa sedepan ago sii sa pagotaraan an matago sa look so siti. Na rek iran angkai a lopa a aya pananateba ko manga siti.
So nem a siti a imbegay niyo ko manga Libitiyo na aya kapepegapasan o taw a miyakapatay sa taw a da niyan tibabaa. Liyo ron pen na kebegan iyo siran sa pat polo ago dowa a ped a manga siti.
So langolangon angkai a manga siti a kibegay niyo kiran na pat polo ago walo a rakes o manga pepemagonayonayan on.
Aya kadakel o manga siti a imbegay niyo kiran a poon ko lopa a mapekewali o manga Israil na mipepasod ko kala o mapembagian o oman i mbatabataa. So mala on i bagian na pekabegay sa mala na so maito i bagian na pekabegay sa maito.
Na pitero o Allah ki Mosa a
Teroa ngka ko manga Israil a Amay ka makaripag kano den sa Yordan sa kasoled iyo sa Kanaan
Na pekasenggay kano sa manga siti a kapegapasan o taw a miyakapatay sa da niyan tibabaa.
Roo makapegapas so miyakapatay kaan di kesaopi o seop rekaniyan sa da on pen kakokoma o manga taw sii ko kalilimod.
Giyangkai a nem a manga siti a kisenggay niyo na pembaloy a kapepegapasan iyo
A so telo ron na sii sangkai a sabala a Yordan na so telo ron na roo sa inged a Kanaan.
Kapegapasan ai o manga Israil ago so manga rait ago manga mananangga a kibabaling rekano. Apiya antawaa i miyakapatay sa da niyan tibabaa na makapegapas roo.
So madaseg a tonganay o miyapatay niyan na aya pekabono ko miyamono. Amay ka matoon iyan na kebono iyan sekaniyan.
Na amay ka aden a taw a ipekegowad iyan so ped iyan na go initolod iyan o di na pitibaba iyan a kiyalebada niyan on na go baden miyatay
O di na o siyontok iyan sii ko kariridoa niyan on a aya niyan inipatay na paliyogat a mbonoon angkoto a taw ka miyakapamono sekaniyan. Na so seop on na aya on pekabono amay ka matoon iyan.
 Ogaid na opama ka da tibabaa o taw a kiyapakapatay niyan ko ped a taw a kena a ba niyan ridoay sii ko kinitoloden iyan on o di na sii ko kiyalebada niyan on sa apiya antonaa
O di na sii ko kiyaologa niyan ko ator a minisogat ko taw a da niyan mailay ago da niyan tibabaa a kiyapakasakiti niyan on ago kena a ba niyan ridoay ogaid na inipatay niyan ai
Na o manggolaola ini na kekokom o kalilimod angkai a miyakapatay ago so seop on. Na o makabenar so miyakapatay
Na kelinding sekaniyan o kalilimod sii ko somasaop ka kikasoy iran ko siti a piyagapasan iyan na pekatareg sekaniyan roo taman sa kapatay o kapapantagan oto a maporo a imam.
 Ogaid na o lomiyo so miyakapatay ko siti a piyagapasan iyan
Na go sekaniyan matoon o somasaop ko liyo o siti na kepakay a mabono o somasaop na di kesala sa kapamono.
Pekatareg so miyakapatay ko siti a piyagapasan iyan sa taman sa kapatay o maporo a imam. Ogaid na amay ka matay so imam na kepakay a makakasoy sekaniyan ko rek iyan a lopa.
Giyangkai a manga kokoman na ipapaliyogat rekano taman ko kapepamagapidapidi rekano apiya anda kano mababaling.
So manga olowan ko mbawataan i Giliyad a wata i Makir ago apo i Manasih a wata i Yosop na somiyong ki Mosa ago so ped ko manga olowan sa Israil
Na pitero iran on a Inisogo reka o Allah a kambagibagia ko lopa sii ko manga Israil a nggolalan ko kaperipa na iniinsarat iyan reka a imbegay ngka so kawali o pagari ami a si Silopihad ko manga wata iyan a manga babay.
Ogaid na opama ka mapangaroma siran o mama a maaped ko salakaw a mbatabataa na so bagian iran ko lopa na kelebat ko kawali o manga apo ami ka kioman ko kawali o mbatabataa o miyakapangaroma kiran. Na sabap san na kekorangan so bagian a mapekewali ami.
Na amay ka mipangasoy so manga lopa ko manga asal a kikawali ron sii ko Ragon a Kapakaasal na so kawali o manga wata i Silopihad na kitapi ko kawali o mbatabataa a kepedan kiran na kelebat ai ko kawali o manga apo ami.
Mandiyadi na inibegay i Mosa ko manga Israil angkai a sogoan a poon ko Allah Benar so pitero o manga mama ko mbatabataa a Manasih.
Na giyai i inisogo o Allah mipantag ko manga wata i Silopihad a manga babay Makipengaroma siran ko apiya antawaa a kabaya iran asar a maaped ko mbatabataa o manga tonganay o ama iran.
Da a lopa a kawali o manga Israil a ba mipetetepasa ko ped a manga mbatabataa ka so kawali o oman i mbatabataa na ketatap a katatangana iran on.
Oman i babay a makapekawali sa lopa ko apiya anda ko mbatabataa a Israil na disomala a makipengaroma ko mama a maaped ko mbatabataa o ama iyan kaan so oman i Israil na matangan iyan so kawali o manga apo iyan.
Da a lopa a ba mipetetepasa ko manga mbatabataa ka oman i isa ka mbatabataa sa Israil na ketangan iran so lopa a mapekewali ran.
Na tiyoman o manga wata i Silopihad a manga babay so inisogo o Allah ki Mosa.
Siki Maklah Tirsah Hoglah Milkah ago si Nowah na miyakipangaroma siran langon ko manga tonganay o ama iran
A maaped ko manga mbawataan ko mbatabataa a Manasih a wata o Yosop na so lopa iran na da mada ko kawali o mbatabataa o ama iran.
Aya madadalem sangkai a sorat na so kabasa o Nabi Mosa a miyatero iyan ko kalangolangon a manga Israil roo ko disirto ko masesebangan a Lawasaig a Yordan. Sa masa oto na kekampo siran ko Balintad a Yordan a marani sa siti a Sop sii sa pageletan a Paran ago giya Topil Laban Hasirot ago Disahab. (
Sapolo bo ago isa a gawii a ipelalakaw ron ipoon sa Palaw a Sinay taman sa Kadis Barniya a sii pagokiti sa kapalawan sa Idomiya.)
Giyangkai a masa na miyakapat polo den ragon ko kiyaipos o kiyapakaawa o manga Israil sa Misir na sii ko paganay a gawii ko ikasapolo a olanolan na piyakalangkap kiran o Mosa so langon a inisogo on o Allah a peteroon iyan.
Miyanggolaola ini ko oriyan o kiyatabana o Mosa ki Sihon a dato o manga Amoriyo a mindato sa Hisbon ago so kiyatabana niyan ki Og a dato sa Basan a mindato sa Astarot ago giya Idri.
Na sii sangkai a katatago iran ko masesebangan a Yordan roo sa inged a Mowab na pipoonan o Mosa so di niyan dii kapamagosaya sangkai a kitab a tig iyan a
Isako sisii tano sa Palaw a Sinay na pitero rektano o Allah a Tohan tano a Miyabolobolo den a katatareg iyo sangkai a palaw.
Timotimo kano na go kano den lalakaw ko kapalawan a inged o manga Amoriyo song kano ko langon a midadair on a manga inged roo ko Balintad a Yordan ago sii pen ko manga kapalawan so manga kapantaran ago so manga kalopaan sa pagotaraan ago sii pen ko kilid a ragat a Miditiraniyo na taros kano ko pagiingedan o manga Kanaaniyo ago roo sa Libanon a taman den ko mala a Lawasaig a Yopratis.
Ilaya niyo ka imbegay aken rekano angkai a lopa a pesongowan iyo. Ikano roo na go niyo tangana angkoto a lopa a minisepa o Allah a imbegay niyan ko manga apoapoan iyo a so Ibrahim Iskak ago Yakob ago so kebabadan kiran. 
Pitero pen o Mosa ko manga taw a Sii ko katatago tano pen sa Palaw a Sinay na pitero aken rekano a Di aken kegaga so kapegawidi aken rekano a ba saken bo.
Piyakandakel kano den o Allah a Tohan iyo taman sa lagid kano imanto sa kadakel o manga bitoon sa langit.
Na pengnin ko ko Allah a Tohan o manga apo iyo a pagomanomanan kano niyan sa nggibonggibo takep ko kadakel iyo imanto na go kano niyan rakmati a giyoto so minitopa niyan rekano!
Ogaid na andamanaya i kakeawidi aken ko manga awid a akal iyo so manga mindadamar iyo ago so manga rido iyo amay ka saken bo?
Pamili kano sa manga oongangen ago somasabot ago pageedatan a manga mama ko oman i mbatabataa rekano ka siran i pekasanganen aken rekano.
So kiyaipos oto na mipeto tano na miyantap lomalakaw ko ipemeteden a pekedegen tano so lalan a ipesong ko Mariga a Ragat ka giyoto i iniinsarat raken o Allah. Na miyatey a alongan a di tano dii kapakapagenebeneb ko kapalawan sa Idomiya.
Na pitero raken o Allah a
Miyabolobolo den a kiyapakapagenebeneb iyo sangkoto a kapalawan. Imanto na antap kano sa pagotaraan.
Na teroa ngka ini ko manga taw a Magaan kano den makaokit ko inged o manga tonganay niyo a kiyababadan ko Isaw a kibabaling sa Idomiya. Ikelek kano iran ogaid na pagiingat kano
Na di niyo siran kekati ko katidawa ka di aken sekano mbegan ko lopa iran a apiya so bo so kedapoan iyo ron ka inibegay aken den a Idomiya ko kiyababadan ko Isaw a kawali iran.
Keparo rekano so kabayadi niyo kiran a pirak ko pangenengken a kekan iyo ago so ig a keinom iyo.
Ka tatanodi niyo a kiyarakmatan kano o Allah a Tohan iyo ko langon a miyanggolaola niyo. Siniyap kano niyan ko kiyalalakaw niyo sangkai a maolad a mitataog a kaden. Sii ko soled angkai a miyakapat polo ragon na maaped rekano so Allah a Tohan iyo na da a ba rekano miyakorang a apiya antona onon. 
Na kagiya malepas tano so inged o manga tonganay tano a kiyababadan ko Isaw a kibabaling sa Idomiya na tiyailisan tano so lalan a ipoon sa Ilat a ipesong sa Isiyon Gibir ka miyantap tano mokit ko lalan sa disirto sa Mowab.
Na pitero raken o Allah a Di niyo pesemoka so manga Mowabiyo a kiyababadan ko Lot aya pen o ba niyo siran kakati ko katidawa ka inibegay aken kiran so siti a Ar a aya iran kawali na di aken sekano mbegan ko apiya anda ko lopa iran a ba niyo makewali. 
(Giya Ar na babalingan gowani o madakel a manga babager a iganti a bebetowan sa Imim. Lagid siran sa kapangapoporo o manga Anakim a isa pen a bangsa a manga iganti.
Lagid o manga Anakim a ibibiling siran mambo a manga Ripaim ogaid na bitowan siran o manga Mowabiyo sa manga Imim.
Lagid oto mambo so manga Horiyo a kibabaling gowani sa Idomiya ka so manga kiyababadan ko Isaw na piyamogaw iran siran ago bininasa iran na miyakasambi siran maginged ko darpa iran a datar o pinggolaola o manga Israil roo ko lopa a inibegay kiran o Allah a mapekewali ran.)
Pitero pen o Mosa a Inisogo rektano o Allah a Ganat kano na ripag kano sa Lawasaig a Sirid. Na rominipag tano ko Lawasaig a Sirid.
Miyakatelo polo ago walo ragon a miyakasagad ipoon ko kiyaawa tano sa Kadis Barniya taman ko kiyaripag tano sa Lawasaig a Sirid! Ka sii ko kiyaawa tano sa Kadis Barniya na inisepa o Allah a disomala a makapegenebeneb tano ko disirto taman sa mamatay so langon o kapapantagan oto a manga mama a makapesendaro a sisii ko kampo tano.
Na so den so lima o Allah i rominido kiran taman sa bininasa niyan siran a da den a ba niyan kiran miyalamba sii ko kampo.
Kagiya mamatay so langon angkanan a manga sondaro a sisii rektano
Na pitero raken o Allah a
Imanto a gawii na pekatarapas kano ko temanaan a Mowab roo sa siti a Ar.
Giyoto i kapekaoma niyo ko marani ko inged o manga Amoniyo a kiyababadan ko Lot. Di niyo siran pesemoka aya pen o ba niyo kakati ko katidawa ka inibegay aken so lopa iran a aya iran kawali na di aken sekano mbegan ko apiya anda on a ba niyo makewali.
(Giyangkoto a lopa na inibilang mambo a inged o manga Ripaim a kibabaling roo gowani ogaid na bitowan siran o manga Amoniyo sa Samsomim.
Ndadakel siran ago manga babager a taw a manga poporo a datar o manga Anakim. Ogaid na bininasa siran o Allah kaan matangan o manga Amoniyo so lopa iran na miyakasambi siran roo maginged.
Lagid oto mambo so pinggolaola o Allah pantag ko manga moriyataw o Isaw a kibabaling sa Idomiya. Ka bininasa niyan so manga Horiyo kaan matangan o kiyababadan ko Isaw so lopa iran na miyakasambi siran roo maginged taman den imanto.
Lagid oto mambo so miyanggolaola ko manga Abim a kibabaling sii ko manga inged a iraraot sa inged a Gasa. Ka so manga Kaptorim a miyakapoon sa polo a Krita na bininasa iran so manga Abim na miyakasambi siran maginged ko lopa iran.)
Pitero pen o Mosa a Oriyan o kiyaokiti tano sa Mowab na pitero rektano o Allah a Lalakaw kano na go kano ripag ko Lawasaig a Arnon. Ilaya niyo ka miyapalad aken rekano den si Sihon a so Amoriyo a dato sa Hisbon ago so inged iyan. Gobata niyo na pooni niyo magaw so lopa iyan.
Ipoon sangkai a gawii na tegoan aken sa mala a kalek rekano so langon a nasiyon ko dalem a doniya. Igira a pekeneg iran so manga totol mipantag rekano na penanabaden siran sa kalek.
Sii ko katatago tano ko Disirto sa Kidimot na somiyogo ako sa manga taw a makasong ki Sihon a dato sa Hisbon a maawid sa katero a marinaw a peteroon iyan a
Pakaokita kami ngka ko inged ka. Kedegen ami so mala a lalan na di kami penilasilay sa kawanan diwang.
Mbayadan ami a pirak so pangenengken a kekan ami ago ig a keinom ami asar bo a pakaokiten kami ngka a pelalag ko inged ka
A lagid o inikidia rekami o manga kiyababadan ko Isaw a kibabaling sa Idomiya ago so manga Mowabiyo a kibabaling sa Ar. Pakaokita kami ngka bo taman sa makaripag kami ko Lawasaig a Yordan a misampay kami ko lopa a imbegay rekami o Allah a Tohan ami.
Ogaid na minda si Sihon a dato sa Hisbon sa ba tano ron makaokit ka so Allah a Tohan iyo na piyakategas iyan a olo niyan ago piyakatopo niyan so poso iyan kaan rektano mapalad o Allah so inged iyan a aya niyan den pinggolaola.
Na pitero raken o Allah a Ilaya ngka ka pepeladen ko rekano si Sihon ago so inged iyan. Na pooni niyo den magaw so lopa iyan kaan iyo makewali!
Samaoto na somiyampang rektano si Sihon ago so langon a sondaro niyan sa kapakipetidawa iran sii sa Yahas.
Na so Allah a Tohan tano na piyalad iyan siran rektano na miyapatay tano siran a rakes o manga wata iyan ago so langon a sondaro niyan.
Sii sangkoto a masa na miyaagaw tano so langon a siti niyan na miyabinasa tano siran sa tarotop a so manga mama so manga babay ago so manga wata sii ko oman i siti na da den a ba tano kiran piyakapagoyag.
Ogaid na kinowa tano so manga pangangayamen ago so miyanga tetaban ko manga siti a miyaagaw tano.
Ipoon sa Arowir sii ko kilid o Balintad a Arnon ago so siti a sii matatago ko balintad na taman den sa Giliyad na da den a isa bo a kokotaan a siti a ba rektano mabager ka palaya den rektano piyalad o Allah a Tohan tano.
Aya tomiyalondog roo na miniseg tano sa tampar sa pagotaraan sii ko lalan a isong sa Basan na si Og a dato sa Basan ago so langon a sondaro niyan na somiyampang rektano sii sa Idri sa kapakipetidawa iran.
Na pitero raken o Allah a Di niyo sekaniyan ikelek ka piyalad aken ko lima niyo a rakes o langon a manga pagtaw niyan ago so lopa iyan. Nggolaolaa niyo ron so inikidia niyo ki Sihon a dato o manga Amoriyo a mindato sa Hisbon.
Mandiyadi na piyalad rektano o Allah a Tohan tano si Og a dato sa Basan a rakes den o langon a pagtaw niyan na miyapatay tano siran sa da den a ba kiran miyakapagoyag.
Sangkoto bo a masa na miyaagaw tano langon so manga siti niyan. Da den a isa bo ko nem polo a siti a ba tano da makowa a so dalem a inged a Argob a ndadatoan i Og sii sa Basan.
Langon angkai a manga siti na kikakokotaan sa maporo a kitatanggalan sa potaw so manga pintoan iyan na aden pen a tanto a madakel a manga roroni a inged a da kakotai.
Bininasa tano siran sa tarotop a datar o inikidia tano ki Sihon a dato sa Hisbon ka bininasa tano so oman i siti a rakes on so manga mama manga babay ago so manga wata.
Ogaid na so langon a pangangayamen ago so miyanga tetaban tano ko manga siti iran na kinowa tano.
Sii sangkoto a masa na miyaagaw tano so langon a lopa angkoto a dowa kataw a dato a manga Amoriyo sii sa sebangan a Lawasaig a Yordan a ipoon sa Lawasaig a Arnon na taman den sa Palaw a Hirmon.

Miyaagaw tano so langon a manga siti ko kapantaran ago giya pen a dalem a Giliyad ago Basan taman sa Salkah ago Idri a so manga siti sii ko ndatoan i Og sa Basan.

Isako makowa tano angkai a lopa na inisenggay aken a rek o manga mbatabataa a Robin ago si Gad so lopa sii sa pagotaraan a siti a Arowir a marani ko Lawasaig a Arnon ago so pen so sabaad ko kapalawan a Giliyad a rakes o manga siti on.
So miyalamba sa Giliyad ago so langon a inged a Basan a kiyandatoan i Og na inisenggay aken a rek o sabaad ko mbatabataa a Manasih.
Si Yair a moriyataw i Manasih na aya miyakakowa ko langon a inged a Argob sii sa Basan taman den ko temanaan o manga Gisoriyo ago manga Maakatiyo na piyakipagingaran iyan ko manga inged on so ingaran iyan na bebetowan ai pen imanto sa Manga roroni a inged i Yair.
Inisenggay aken a Giliyad a rek o mbawataan i Makir a ped ko mbatabataa a Manasih.
Ogaid na so manga mbatabataa a Robin ago Gad na inisenggay aken kiran so kalopaan a ipoon sa Giliyad taman den ko Lawasaig a Arnon sii sa pagabagatan a aya temanaan iyan na so look o lawasaig na iraraot roo den ko Lawasaig a Yabok a aya temanaan o manga Amoniyo.
Aya masesedepan a temanaan o lopa iran na so Lawasaig a Yordan a ipoon ko Ranaw a Galili sii sa pagotaraan na taman ko Maatay a Ragat sii sa pagabagatan na so rindib o Palaw a Pisgah na aya masesebangan a temanaan iyan.
Sa masa oto na ininsaratan aken sekano a tig aken a So Allah a Tohan iyo na inibegay niyan rekano angkai a lopa ko masesebangan a Yordan a mapekewali niyo. Ogaid na so langon a manga mama rekano a makapesondaro na paliyogat a penggomaan ago meripag sa Yordan a pengonaan ko manga pagari niyo a so manga ped a mbatabataa a manga Israil.
Ogaid na so manga karoma niyo so manga wata iyo ago so madakel a pangangayamen iyo  katawan aken a madakel kano i pangangayamen  na makapetelimbagak sii ko manga siti a inibegay aken rekano.
Paliyogat a pagogopan iyo so manga pagari niyo taman sa matangan iran mambo so lopa a imbegay kiran o Allah a Tohan iyo roo ko sabala a Lawasaig a Yordan ago taman sa pekalintaden siran roo o Allah a datar o pinggolaola niyan rekano sii. Amay ka magiyoto na pekakasoy so oman i isa rekano sii ko lopa a inibegay aken rekano.
Sangkoto a masa na ininsaratan aken si Yosowa a tig aken a Kiyamasaan ka den so langon a pinggolaola o Allah a Tohan ka sangkai a dowa kataw a dato a si Sihon ago si Og. Na lagid oto mambo so ikidia o Allah ko langon a ndatoan roo ko sabala a Yordan a pesongowan ka.
Di ngka siran keleken ka so den so Allah a Tohan ka i makipetidawa kiran sabap rekano.
Sa masa oto na miyangangampedian ako ko Allah a tig aken a
Ya Allah a Lebi a Mamaapaar inepoonan ka den makiilay ko oripen ka so kala a ka ago so manga babager a galebek ka. Ka antonaa tohan roo sa kasorgaan o di na sii sa doniya i makapenggolaola ko manga ala i kabatowa a galebek a di ngka dii nggolaolaan?
Kapedipedi ka bo na pakaripaga ko ngka ko Lawasaig a Yordan kaan aken mailay angkoto a mapiya a inged roo ko sabala on a so manga pipiya a kapalawan ago giya Libanon!
Ogaid na sabap rekano na kiyararangitan ako o Allah na da ako niyan pakinega. Pitero iyan raken a Giyanan bo! Di ngka raken den pegaloya so makapantag san.
Takedeg ka ko poro o Palaw a Pisgah na go ka pelangkalangkaw sa sedepan sa pagotaraan sa pagabagatan ago sa sebangan. Langkaon ka a mata ngka sangkoto a kalopaan ka di ka pekaripag sa Yordan.
Ogaid na sogoa ngka si Yosowa na pakabagera ngka so niyat iyan ka sekaniyan i makapegolowan sangkai a manga taw ko kaperipag iran na pekitangan iyan kiran so lopa a keilay ngka.
Pitero pen o Mosa a Hey manga Israil pakinega niyo imanto so manga taritib ago manga kokoman a ipemangendao aken rekano. Tomana niyo ai kaan kano pekeoyagoyag ago an kano makasoled ago makakewali ko lopa a imbegay rekano o Allah a Tohan o manga apo iyo.
Di niyo pagomani aya pen o ba niyo lebati angkai a manga sogoan o Allah a Tohan iyo a ipembegay aken rekano sa ba niyo den tomana!
Miyailay niyo so pinggolaola o Allah a Tohan iyo roo ko Palaw a Piyor. Bininasa niyan sii rekano so oman i isa a sominimba ko katohanan a Baal
Ogaid na so langon iyo a mapaparatiyaya ko Allah a Tohan iyo na oyagoyag den taman imanto.
Ilaya niyo ka inipamangendao aken rekano so manga taritib ago manga kokoman ka giyoto i iniinsarat raken o Allah a Tohan ko kaan iyo ai minggolalan sii ko inged a pesongowan iyo a mapekewali niyo.
Kagiya ka maoto na piyapiyai niyo ai tomoman ka giyanan i kapekiilain iyo ko ongangen iyo ago sabot sii ko ped a manga nasiyon. Ka amay ka maneg iran so makapantag ko langon angkai a taritib na peteroon iran a Matamataan a giyangkai a kababantogan a nasiyon na maongangen ago somasabot a manga taw!
Ka antonaa pen i ped a mala a nasiyon a aden a tohan iyan a marani kiran a ba datar sa karani rektano o Allah a Tohan tano igira a pepangangarapan tano ron?
Na antonaa pen i ped a mala a nasiyon a aden a manga taritib iyan ago manga kokoman a ba datar sa kaontol o langon o kitab a ipembegay aken rekano imanto?
Ogaid na pakapananggilaa niyo piyapiya a ginawa niyo o ba niyo kalipati so manga pinggolaola o Allah a kiyamasaan iyo den aya pen o ba niyo mapakada ko poso iyo ko tenday a omor iyo. Ka panotola niyo baden ko manga wata iyo ago manga apo
A ba di labaw so makapantag ko gawii a katitindeg iyo ko kamamasaan o Allah a Tohan iyo roo ko Palaw a Sinay isako teroon raken o Allah a Limoda ngka so manga taw ko hadapan aken ka pakineg aken kiran so manga katero aken kaan iran masowa so kipekeleken raken taman ko kaooyagoyag iran pen ago an iran mipangendao ko manga wata iran.
Na miyobay kano ko palaw ago tominindeg ko kababaan iyan na pekerab ai sa apoy a pepamamanik roo sa langit a kakokoloban so palaw sa manga iitem a gabon ago makapal a maliboteng.
Na miyakimbitiyarai rekano so Allah a poon ko look o apoy. Miyaneg iyo so sowara niyan a dii tero ogaid na da a ba niyo miyailay a ropaan iyan ka sowara bo a miyaneg iyo.
Piyayag iyan rekano so kapasadan iyan a so sapolo a sogoan a inisogo iyan a tomanen iyo na inisorat iyan ai sii ko dowa timan a mapapapan a ator.
Samaoto na inisogo raken o Allah a ipemangendao aken rekano so manga taritib ago manga kokoman a paliyogat a ipenggolalan iyo roo ko inged a soledan iyo a mapekewali niyo.
Sii ko gawii a miyakimbitiyarai rekano so Allah a poon ko apoy roo sa Palaw a Sinay na da den a ba niyo miyailay a ropaan iyan. Kagiya ka maoto na pakapananggilaa niyo piyapiya a ginawa niyo
O ba kano madosa ko kapagembaal iyo sa barahala a pesimbaan iyo a isasayan ko apiya antonaa ropaan a apiya anda ko ropaan a mama o di na babay
O di na ropaan o apiya antonaa a binatang sii sa kalopaan o di na papanok a dii melayolayog sa kawang
O di na oled a pepamanola ko lopa o di na seda sii ko ig sa didalem a lopa.
Na igira a pelangag kano sa langit a pekeilay niyo so alongan so olan ago so manga bitoon a so langon a pemanindaw sa langit na di kano pakigawi sa kasodiyodi niyo ron ago kasimbaa ka giyanan so manga nganin a inisenggay o Allah a Tohan iyo a ipapantag ko langon a manga taw ko dalem a doniya.
Ogaid na sekano i manga taw a kinowa o Allah a poon sangkoto a perapogan a potaw a giya Misir kaan kano niyan mabaloy a kawali niyan a giyanan i kapakambebetad iyo imanto.
Ogaid na kiyararangitan ako o Allah sabap rekano na inisepa iyan a di ako den pekaripag sa Lawasaig a Yordan a ba ako makasoled ko mapiya a inged a imbegay rekano o Allah a mapekewali niyo.
Ka sii ako petay sangkai a inged di ako pekaripag sa Yordan ogaid na sekano i pekaripag on sa kapekewaliya niyo sangkoto a mapiya a lopa.
Na iktiyari niyo o ba niyo kalipati so kapasadan o Allah a Tohan iyo a inembaalan iyan mipantag rekano di niyo ai sogoka ko kipagembaalen iyo ko ginawa niyo sa barahala a iroropa ko apiya antonaa a nganin ka inisapar ai o Allah a Tohan iyo
Ka so Allah a Tohan iyo na pepekalengan a apoy a tanaod sekaniyan a Tohan.
Apiya sii ko pekatalingoma a masa amay ka mbabawata kano ago pamagapoan a malokes kano den roo sangkoto a lopa na di kano pendosa ko kapangembaal iyo sa barahala a iroropa ko apiya antonaa a nganin ka marata oto a galebek ko kapekeilaya on o Allah a Tohan iyo na pakapekerangiten iyo sekaniyan.
Pakipemataanan aken ko kasorgaan ago so doniya sangkai a gawii a o nggolaolaa niyo ai na magaan so magaan a kakeda iyo roo ko inged a pesongowan iyo sa ripag a Yordan sa kapekewaliya niyo ron. Di bo ketey a kapeginetaw niyo ron ka kebinasa kano sa tarotop.
Isegomparak kano o Allah sii ko ped a manga taw na maito rekano bo a makapegoyag sii ko manga nasiyon a ron kano dendegen o Allah.
Roo kano pekasimba ko manga katohanan a pasad a manosiya a so manga barahala a kayo ago ator a di pekailay o di na pekaneg o di na pekakan aya pen o ba makabaw.
Ogaid na o mbabanoga niyo roo so Allah a Tohan iyo na ketoon iyo sekaniyan o panagontamani niyo sa iklas ko poso iyo ago iklas ko niyawa niyo.
Piyakisogoan o Mosa so kalangolangon a manga Israil sa kapelimolimod iran na pitero iyan kiran a Hey manga Israil pamakinega niyo so manga taritib ago manga kokoman a ipembegay aken rekano sangkai a gawii. Paganada niyo ai na inengkaa niyo sa o ba niyo di tomana.
Isako tomatareg tano sa Palaw a Sinay na mimbaal so Allah a Tohan tano sa kapasadan mipantag rektano.
Kena a ba so manga apo tano i papantagan iyan on ka sektano langon a oyagoyag a sisii den imanto.
Poon ko look o apoy sii ko palaw na miyakimbitiyarai rekano so Allah a makapageedapa kano.
Sa masa oto na sii ako makatitindeg ko pageletan iyo ago so Allah sa kapekalangkapa ko rekano ko manga katero iyan ka inikalek iyo so apoy na da kano takedeg ko palaw. Na giyai i pitero o Allah
 Saken so Allah a Tohan iyo a aya rekano miyakaliyo sa inged a Misir a ron kano miyapangongoripen.
 Di ngka simbaa so apiya antonaa tohan a rowar raken.
 Di ngka pagembaalen a ginawa ngka sa barahala a iperopa ko apiya antonaa kaaden a sii matatago ko kawang o di na sii ko kalopaan o di na sii ko ig ko didalem a lopa.
Di ngka siran sodiyodi aya pen o ba ngka simbaa ka saken a so Allah a Tohan ka na tanaod a Tohan. Ipetena aken ko manga wata so manga dosa o manga ama iran taman ko ikatelo ago ikapat ka apid o siran oto a pekegowad raken.
Ogaid na ipekelimo aken so siran oto a pekebabaya raken a pepamanoman ko manga sogoan aken apiya taman ko makasanggibo a kapepamagapidapidi kiran.
 Di ngka pegosara sa marata so Ingaran o Allah a Tohan ka ka di pelepasen o Allah so kasalaan o apiya antawaa a mirata ko Ingaran iyan.
 Selaselaa ngka so Gawii a Idedeke na senggain ka a soti ka giyoto so inisogo reka o Allah a Tohan ka.
Nem gawii a kipenggolalanen ka ko langon a galebek ka
Ogaid na so ikapito gawii na Gawii a Idedeke a rek o Allah. Sii sangkoto a gawii na di ngka on penggolalanen so apiya antonaa galebek ka apiya seka o di na so wata a ka a mama o di na babay aya pen o ba so oripen ka a mama o di na babay o di na so sapi i ka so kimar ka o di na so apiya anda ko manga pangangayamen ka aya pen o ba so mananangga a mababaling ko inged ka kaan mambo makadeke so oripen ka a mama o di na babay a datar ka.
Tatanodi niyo a miyapangongoripen kano mambo roo sa Misir na iniliyo kano roo o Allah a Tohan iyo a nggolalan ko mala i kapaar a lima niyan ago mabager a barokan iyan. Giyoto i sabap a inisogo reka o Allah a Tohan ka so kaselaselaa ko Gawii a Idedeke.
 Pagadati ngka so ama a ka ago so ina a ka a aya reka inisogo o Allah a Tohan ka kaan mapakalendo a omor ka ago makategompiya ka sii ko inged a imbegay reka o Allah a Tohan ka.
 Di ka pemono.
 Di ka pesebo.
 Di ka pemanekew.
 Di ngka peseksiin so di benar mipantag ko siringan ka.
 Di ngka pesingayoa so karoma o siringan ka di ngka penapsowi so walay niyan o di na so lopa iyan o di na so oripen iyan a mama o di na babay o di na so sapi iyan so kimar iyan o di na so apiya antonaa a rek o siringan ka.
Giyanan so manga sogoan a inibegay rekano o Allah isako matitimo kano langon roo ko palaw. Tanto a matanog so sowara niyan a miyakapoon ko apoy so gabon ago so makapal a maliboteng na da den a ba niyan sii inipagoman. Na inisorat iyan ai sii ko dowa timan a mapapapan a ator na inibegay niyan raken.
Isako maneg iyo so sowara a pepekapoon ko maliboteng sii ko kapekadeg o palaw sa apoy na miyobay raken so langon a olowan ko oman i mbatabataa rekano ago so manga pelokelokesen
Na pitero iyo a Piyakiilay rektano o Allah a Tohan tano so bantogan iyan ago so kala iyan na miyaneg ami so sowara niyan a miyakapoon ko apoy. Miyailay ami sangkai a gawii a pekeoyagoyag den so manosiya apiya pen o miyakimbitiyarai ron so Tohan!
Ogaid na ino kami pemageget imanto? Ka o maneg ami peroman so sowara o Allah a Tohan tano na pematay kami den na pelameden kami angkai a mala a apoy.
Ka antawaa den i matag manosiya a miyakaneg ko sowara o oyagoyag a Tohan a dii tero a poon ko apoy a ba miyakapagoyag a datar ami?
Kasoy ka Mosa na seka den i pamakineg ko kabasa o Allah a Tohan tano na seka den mambo i tero rekami ko langon a peteroon iyan reka na pemakinegen ami ago ipenggolalan.
Miyaneg o Allah angkai a manga katero iyo na pitero iyan a Miyaneg aken so pitero reka angkanan a manga taw na mapiya den so langon a pitero iran.
O ba bo malalayon ko poso iran so datar anan a niyat sa kipekeleken iran raken ago so kapetomana ko manga sogoan aken kaan iran mitegompiya ago so manga wata iran sa taman sa pakataman!
Ika roo den na teroa ngka kiran a mbabaling siran den ko manga barombarong iran.
Ogaid na sii ka raken den Mosa ka imbegay aken reka so langon a sogoan taritib ago manga kokoman a mipemangendao ngka kiran kaan iran ai matoman sii ko inged a imbegay aken kiran a mapekewali ran.
Kagiya ka maoto hey manga Israil na inengkaa niyo sa o ba niyo di tomana so inisogo rekano o Allah a Tohan iyo. O ba kano silay sa diwang kawanan.
Giyai i manga sogoan manga taritib ago manga kokoman a iniinsarat raken o Allah a Tohan iyo a ipemangendao aken rekano kaan iyo minggolalan roo ko inged a pesongowan iyo a mapekewali niyo.
Paliyogat rekano ago so kebabadan rekano a sii ko tenday a omor iyo na ikalek iyo so Allah a Tohan iyo ago tomana niyo so langon a taritib ago manga kokoman a ipembegay aken rekano kaan mapakalendo a omor iyo.
Kagiya ka maoto manga Israil na pamakinega niyo ai na go niyo piyapiyai tomoman kaan iyo mitegompiya ago ikababad sa tanto a madakel sii ko lopa a pekepakayan ago oodaren ka giyoto i initopa rekano o Allah a Tohan o manga apo iyo.
Pamakinega niyo hey manga Israil a isaisa so Allah so bo so Allah i Tohan tano!
Na kabebayai niyo so Allah a Tohan iyo sa iklas ko poso iyo iklas ko niyawa niyo ago iklas ko bager iyo.
Giyangkai a manga sogoan a ipembegay aken rekano imanto na padalema niyo sii ko manga poso iyo.
Pamangendaon iyo ko manga wata iyo na pepagaloyaloya niyo igira a sisii kano sa walay igira a pelalakaw kano ko lalan ago igira a miiga kano ago mimbowat.
Iketen iyo ini sii ko manga lima niyo a aya ipetedentadem na babeden iyo sii ko beneng iyo.
Soraten iyo sii ko mbala a kilid o pintoan o manga walay niyo ago sii ko manga gimowa iyo.
Di ketey na pagowiten kano o Allah a Tohan iyo roo ko inged a inisepa iyan a imbegay niyan ko manga apoapoan iyo a so Ibrahim Iskak ago so Yakob. Giyoto so lopa a aden a manga ala ago manga pipiya on a siti a da niyo bangona
Ago manga walay a kikapepeno a pitibarangan a manga pipiya a ipamemetad a da niyo ron tagoa ago manga paridi a da niyo kalota ago manga waged a obas ago kayo a olibi a da niyo pamolaa. Na amay ka makakan kano ron ago manga oosog
Na pananggilai niyo o ba niyo kalipati so Allah a Tohan iyo a aya rekano miyakaliyo sa Misir a ron kano miyapangongoripen.
Kaleken iyo so Allah a Tohan iyo sekaniyan bo i pangongonotani niyo na sii kano bo dii sepa ko Ingaran iyan.
Di kano simba sa salakaw a manga tohan a so manga tohan o manga taw ko melilibeta rekano
Ka so Allah a Tohan iyo a maaped rekano na tanaod a Tohan na pemborngat rekano so gani niyan na penasen kano niyan ko liyawaw o lopa.
Di niyo tepengi so Allah a Tohan iyo a lagid o pinggolaola niyo roo sa Masah.
Piyapiyai niyo tomoman so manga sogoan iyan ago so manga insarat ago manga taritib a inibegay niyan rekano.
Nggolaolaa niyo so ontol ago so mapiya sii ko kapekeilaya on o Allah kaan kano makategompiya a makasoled ago makatangan ko mapiya a lopa a inisepa o Allah a imbegay niyan ko manga apoapoan iyo
A pembogaon iyo so langon o manga ridoay niyo sii ko kapegantap iyo kiran ka giyoto den i initopa o Allah.
Sii ko pekatalingoma a manga gawii na ipagise rekano o manga wata iyo a Ino rektano sogoon o Allah a Tohan tano so katomana sangkai langon a manga insarat manga taritib ago manga kokoman?
Na teroa niyo kiran a Miyapangongoripen kami o Radiya Piraon roo sa Misir ogaid na iniliyo kami o Allah sa Misir a nggolalan ko mala i kapaar a lima niyan.
Kiyamasaan ami so piyakamemesa a manga nanao a piyakiilay niyan ago so manga ala i kabarakat ago piyakalekelek a pinggolaola niyan ko inged a Misir ago sii ko Piraon ago so langon a manga pagtaw niyan.
Na iniliyo kami niyan roo na inowit kami niyan sii kaan iyan rekami mibegay angkai a lopa a inisepa iyan ko manga apoapoan tano.
Na inisogo rektano o Allah so katomana sangkai langon a manga kitab ago so kikaleken ko Allah a Tohan tano kaan tano lalayon tetagompiya ago an iyan kapagongowi so kaoyagoyag tano a lagid o pesowaan iyan imanto.
Amay ka pekasoleden kano o Allah a Tohan iyo ko lopa a pesongowan iyo a mapekewali niyo na pemogaon iyan roo so madakel a nasiyon sii ko kapegantap iyo kiran a so manga Hitiyo manga Girgasiyo manga Amoriyo manga Kanaaniyo manga Pirsiyo manga Hibiyo ago so manga Hibosiyo a so pito a nasiyon a lebi rekano a mala ago mabager.
Na amay ka peladen siran rekano o Allah a Tohan iyo a miyataban iyo siran den na disomala a binasaa niyo siran sa tarotop. Di kano kiran pakipepesadanowai aya pen o ba niyo siran kapediin.
Di kano kiran pakipekemonga. Di niyo pakipengaromaan so manga wata a iyo a babay ko manga wata iran a mama na di niyo pakapengaromaa so manga wata iyo a mama ko manga wata iran a babay
Ka pekatalikoden iran raken so manga wata iyo a manga mama sa kasimbaa iran ko salakaw a manga tohan. O kegiyoto na pemborngat rekano so gani o Allah na magaan so magaan a kambinasaa niyan rekano.
Giyai i penggolaolaa niyo kiran Nggegebaa niyo so manga aparan iran peroropeta niyo so babarakaten kon a manga ator iran pamataa niyo so manga polaos a toos ko katohanan iran a Asirah na panotonga niyo ko apoy so manga barahala iran.
Ka soti kano a manga taw a isesenggay a rek o Allah a Tohan iyo. Pinili kano niyan ko langon a taw ko dalem a doniya a mabaloy a mala on i arga a manga pagtaw niyan.
So kiyababayai ago kiyapilia rekano o Allah na kena a ba sabap sa lebi kano a madakel a di so ped a bangsa ka lebi kano a maito ko langon a bangsa.
Ka aya sabap iyan na pekebabayaan kano o Allah ago ipetoman iyan so inisepa iyan ko manga apoapoan iyo. Giyanan i sabap a siyabet kano niyan a nggolalan ko mala i kapaar a lima niyan na piyokas kano niyan ko kapepangongoripena rekano o Piraon a dato sa Misir.
Kagiya ka maoto na kilalaa niyo a so Allah a Tohan iyo na aya Tohan a so kasasarigan a Tohan a itotoman iyan so kapasadan iyan ago ipekelimo iyan so siran oto a pekebabaya rekaniyan ago pepamanoman ko manga sogoan iyan apiya taman ko makasanggibo a kapepamagapidapidi kiran.
Ogaid na so pepanga gogowad rekaniyan na mbadalan iyan siran sa kabinasaan sa di niyan den isendod.
Kagiya ka maoto na piyapiyai niyo tomoman so manga sogoan manga taritib ago manga kokoman a ipembegay aken rekano sangkai a gawii.
O tagoa niyo sa ginawa angkai a manga kokoman na go niyo piyapiyai so kapetomana niyo ron na itoman mambo o Allah a Tohan iyo so kapasadan iyan rekano na tetapen iyan pen so kipelimoon iyan rekano a giyoto so inisepa iyan ko manga apoapoan iyo.
Kebabayaan kano niyan ago perakmatan na pakapendakelen kano niyan. Perakmatan iyan mambo so ipembabawata iyo ago so pekeaden o lopa iyo a so manga pereperan iyo so bago a arak iyo ago so lana a olibi na perakmatan iyan pen so manga nati o manga talon iyo a manga sapi bilibili ago kambing sii ko inged a inisepa iyan a imbegay niyan ko manga apoapoan iyo.
Kerakmatan kano a lawan pen ko apiya antawaa ped a manga taw. Da den a isa bo ko manga mama rekano o di na babay a ba kebalek a lagid mambo o manga pangangayamen iyo.
Ipelidas rekano o Allah so oman i gedamen. Di niyan rekano itena so apiya anda ko piyakalekelek a manga paniyakit a kiyatokawan iyo roo sa Misir ka pakipetelogedam iyan baden ko langon a pepanga gogowad rekano.
Disomala a polanga niyo langon so manga taw a peladen rekano o Allah a Tohan iyo. Di niyo siran kepediin aya pen o ba niyo simbaa so manga katohanan iran ka kilitag rekano ai.
Baanda niyo mapetero sa ginawa niyo a Lebi rektano a mabager angkai a manga nasiyon! Andamanaya i kakeagawa tano ko lopa iran?
Ogaid na di niyo siran keleken! Tanodi niyo piyapiya so inikidia o Allah a Tohan iyo ko Piroan ago so dalem a inged a Misir.
Tanodi niyo so piyakalekelek a manga kasiksaan a kiyamasaan iyo ago so mala i kabarakat ago piyakamemesa a manga galebek ago so mala i kapaar a lima ago mabager a barokan a ininggolalan o Allah a Tohan iyo ko kiniliyon iyan rekano roo. Datar oto mambo a ikidia niyan ko langon a taw a ipekelek iyo.
Liyo ron pen na pagowitan siran o Allah a Tohan iyo sa manga taboowan taman sa apiya so miyamakapagoyag kiran a miyamakatepok rekano na kebinasaan.
Kagiya ka maoto na di niyo keleken angkoto a manga taw ka so Allah a Tohan iyo a maaped rekano na mala i gees ago piyakalekelek a Tohan.
Maito maito a kambogawa o Allah a Tohan iyo sangkoto a manga nasiyon sii ko kapegantap iyo kiran. Di niyo kegaga a ba niyo siran mapolang sa makaisaisa ka o magiyoto na pendakel a tanto so manga iila a binatang a makalilibet rekano.
Ogaid na so Allah a Tohan iyo na peladen iyan siran rekano tanto niyan siran a pelibogen ko mala a kalek taman sa mabinasa siran.
Peladen iyan so manga dato iran ko kapaar iyo na pepasen iyo so manga ngaran iran ko dalem o doniya. Da den a isa kiran bo a ba makapemayandeg ko hadapan iyo mbinasaan iyo siran langon.
So manga barahala o manga katohanan iran na totonga niyo ko apoy di niyo pesingayoa aya pen o ba niyo pananamoka so matatago on a manga pirak ago bolawan ka kilitag rekano ai ka kagiya piyakagowagowad ko Allah a Tohan iyo.
Piyapiyai niyo tomoman so langon a sogoan a ipembegay aken rekano imanto kaan kano pekeoyagoyag ago mababad na pekasoled kano ago pekatangan ko lopa a inisepa o Allah a imbegay niyan ko manga apoapoan iyo.
Tatademi niyo o andamanaya i kiyaagaka rekano o Allah a Tohan iyo ko soled angkai a miyakapat polo ragon a inilalakaw niyo sii ko disirto. Piyakapangalimbabaan kano niyan sa katepengi niyan rekano kaan iyan mapariksa o antonaa i madadalem ko poso iyo o tomana niyo so manga sogoan iyan ago so di.
Piyakamamaregenan kano niyan na pipero iyan a kapekeor iyo na bigan kano niyan sa roti a makan iyo a so pangenengken a di niyo katawan aya pen o ba so manga apo iyo. Pinggolaola niyan ai kaan iyan rekano mipangendao a kena bo a ba paan i ipekeoyagoyag o manosiya ka so pen so oman i katero a pepekapoon ko ngari o Allah.
Sii sangkai a miyakapat polo ragon na da den makisi so manga nditaren iyo aya pen o ba milelebag so manga ai niyo.
Kagiya ka maoto na sabota niyo a lagid o ama a peparintaan iyan so wata iyan na peparintaan kano mambo o Allah a Tohan iyo.
Sabap roo na tomana niyo so manga sogoan o Allah a Tohan iyo kedega niyo so manga lalan iyan na kaleken iyo sekaniyan.
Ka pagowiten kano o Allah a Tohan iyo ko masibokar a lopa a so lopa a madakel a lawasaig on ago manga ranaranaw ago manga bowalan a pegembowat sii ko manga balintad ago manga bobongan
A so lopa a aden a trigo ago bantad on ago manga obas manga higos manga granada lana a olibi ago gola a teneb.
Giyai so lopa a di kano ron kegotem aya pen o ba kano korangi sa apiya antona onon a so lopa a masesembor a potaw so manga ator on ago kapeminaan sa tombaga so manga bobongan on.
Na amay ka makakan kano ago manga oosog na panalamati niyo so Allah a Tohan iyo sabap ko mapiya a lopa a inibegay niyan rekano.
Inengkaa niyo sa o ba niyo pakalipati so Allah a Tohan iyo ko di niyo katomana ko manga sogoan manga kokoman ago manga taritib iyan a ipembegay aken rekano imanto.
Amay ka makakan kano ago manga oosog a miyakambaal kano den sa manga pipiya a walay a babalingan iyo
Na amay ka ndakel den so manga talon iyo a sapi bilibili ago manga kambing a miyanga tatakep den so manga bolawan iyo manga pirak ago so langon taman iyo
Na pananggilai niyo o ba miporo a ginawa niyo a pakalipatan iyo baden so Allah a Tohan iyo a miyakaliyo rekano sa inged a Misir a ron kano miyapangongoripen.
Sekaniyan i miyagak rekano kometas sangkoto a maolad ago piyakalekelek a disirto a babalingan o manga bibisa a nipay ago manga orang. Darpa oto a kamara a da a ig on ogaid na piyakambowalan iyan on so ig a mainom iyo a poon ko lakongan.
Sekaniyan i migay rekano sa roti a makan iyo roo ko disirto a so pangenengken a di den katawan o manga apo iyo. Piyakamamaregenan kano niyan sa katepengi niyan rekano kaan kano niyan mapakategompiya sii ko oriyan oto.
Pananggilai niyo o ba migedi sa ginawa niyo a So gees tano ago mala a kapaar na aya tano inikowa sangkai a kakawasaan.
Ka tatademi niyo a so Allah a Tohan iyo i pembegay rekano sa gees a mikowa niyo sa kakawasaan ka giyoto i kipetomanen iyan ko kapasadan a inisepa iyan ko manga apoapoan iyo.
O kalipati niyo so Allah a Tohan iyo ka mananangoran kano ko salakaw a manga tohan sa kapenalagadi niyo ron ago kasimbaa na pemataanan ko rekano imanto a kebinasa kano.
Pamakineg kano hey manga Israil! Imanto na magaan kano den romipag ko Lawasaig a Yordan sa kasoled iyo ago katengana niyo ko lopa o manga nasiyon a manga ala ago manga babager a di sekano. Maolad so manga siti iran a kikakokotaan sa maporo.
Manga babager ago manga poporo so manga taw ron a manga moriyataw o manga Anakim a manga iganti. Katawan iyo so makapantag kiran na miyaneg iyo den so kabasa a Antawaa i makapemayandeg ko hadapan manga Anakim?
Ogaid na tangkeda niyo sa ginawa niyo imanto a so Allah a Tohan iyo i pengonaan rekano romipag a lagid o pepekalengan a apoy. Mbinasaan iyan siran pegesen iyan siran ko sii ko kapegantap iyo kiran kaan magaan so magaan a kapagagawa niyo ko lopa iran ago so kapolanga niyo kiran a giyoto so initopa rekano o Allah.
Maipos so kambogawa kiran o Allah a Tohan iyo sii ko kapegantap iyo kiran na o ba niyo teroa sa ginawa niyo a Inowit tano sii o Allah sangkai a inged a mapekewali tano sabap ko kaontol tano. Kena ka so kamarataan angkai a manga nasiyon na aya kesabapan ko kapembogawa kiran o Allah sii ko kapegantap iyo kiran.
Kena a ba so kaontol iyo o di na so katito o poso iyo i kesabapan ko kaketangana niyo ko lopa iran. Ka aya sabap iyan na so kamarataan iran ago sabap sa an mitoman o Allah a Tohan iyo so inisepa iyan ko manga apoapoan iyo a so Ibrahim Iskak ago Yakob.
Kagiya ka maoto na sabota niyo a kena a ba so kaontol iyo i sabap a imbegay rekano o Allah a Tohan iyo angkai a mapiya a lopa a mapekewali niyo ka manga tetegas kano man i olo a manga taw.
Tademi niyo ago di niyo pelipati so kiyapakaperangita niyo ko Allah a Tohan iyo sii ko disirto. Ipoon ko gawii a kiyaawa iyo sa Misir taman sa iniraot kano sangkai a darpa na pesopak kano ko Allah.
Apiya roo pen sa Palaw a Sinay na kiyakatan iyo so Allah sa tanto kano niyan a kiyararangitan sa kapolanga niyan rekano.
Isako tomakedeg ako ko palaw sa katerimaa ko ko dowa a mapapapan a ator a misosorat on so kapasadan a pimbaalan o Allah mipantag rekano na ndodoo ako den ko palaw sa miyakapat polo ka kadadaondaw ago kagagawii na da ako den kan aya pen o ba miyakainom.
Na inibegay raken o Allah so dowa a mapapapan a ator a so den so tindoro o Tohan i somiyorat on. Aya misosorat on na so langon a sogoan a piyakalangkap rekano o Allah roo ko palaw a miyakapoon ko look o apoy sii ko gawii a kiyalimod iyo.
Kagiya mapopos so pat polo ka kadadaondaw ago kagagawii na inibegay raken o Allah so dowa timan a ator a ron misosorat so kapasadan.
Na pitero raken o Allah a Tondagay ka nggagaan ka so manga taw ngka a iniliyo ngka sa Misir na piyakakerata iran a ginawa iran. Magaan bo a kiyapakasilay iran poon ko lalan a inisogo aken kiran ka inimbaal iran a ginawa iran sa tiyowang a barahala.
Pitero raken pen o Allah a Miyailay aken angkanan a manga taw na mataan a manga tetegas siran i olo!
Na di ako ngka sepeyi ka polangen ko siran a pepasen aken so katatademi kiran ko dalem o doniya. Na mbalowin ko so kebabadan reka a bangsa a lebi a madakel ago mala i gees a di siran.
Mandiyadi na mipeto ako a tomiyondagay ko palaw a pekadeg pen sa apoy a kaaawidan aken so dowa a mapapapan a ator a kasosoratan ko kapasadan.
Kagiya mangilailay ako na miyailay aken a miyakandosa kano ko Allah a Tohan iyo ka inimbaal iyo a ginawa niyo sa tiyowang a barahala a inisayan sa nati a sapi. Miyakasilay kano nggagaan poon ko lalan a inisogo rekano o Allah.
Mandiyadi na inidebak aken ko lopa so dowa timan a ator a kakapetan ko na piroropet aken den ko kamamasai niyo ron.
Na gomipe ako peroman ko kamamasaan o Allah sa miyakapat polo ka kadadaondaw ago kagagawii. Da ako den kan aya pen o ba miyakainom sabap ko langon a manga dosa a miyasogok iyo ko kiyanggolaola niyo sa marata ko kapekeilaya on o Allah a aya niyan inikararangit.
Inikalek aken so piyakalekelek a gani o Allah ka kagiya kiyasokodan den so rarangit iyan a ipolang iyan rekano. Ogaid na inampon ako bo o Allah sangkoto a masa.
Mala mambo a kararangit o Allah ki Aron sa kambinasaa niyan on ogaid na inipangangarapan aken pen si Aron sa masa oto.
Samaoto na pitero raken o Allah a Panapil ka sa dowa timan a mapapapan a ator a datar o miyaona na mbaal ka sa Kaban a kayo a ketagoan on. Takedeg ka raken sangkai a palaw
Ka isorat aken sangkoto a manga ator so manga katero a inisorat aken ko miyaona a manga ator a riyopet ka. Mapasad oto na tagoa ngka sii ko Kaban.
Mandiyadi na mimbaal ako sa Kaban a kayo a akasiya na miyamanapil ako sa dowa timan a mapapapan a ator a datar o miyaona na tomiyakedeg ako ko palaw a kaaawidan aken so dowa timan a ator.
Inisorat on o Allah so inisorat iyan ko miyaona a so sapolo a sogoan a inibegay niyan rekano sii ko palaw isako makimbitiyarai sekaniyan rekano a poon ko look o apoy sii ko gawii a kiyalimod iyo. Inibegay raken o Allah so manga ator
Na mipeto ako a tomiyondagay ko palaw. Na inisoled aken so dowa timan a ator ko Kaban a pimbaalan aken ka giyoto so inisogo raken o Allah na ndodon den ai imanto. (
Lomiyalakaw so manga Israil a poon ko manga paridi o manga Yaakaniyo ka somiyong siran sa Mosirah. Roo miyatay si Aron na roo mambo minilebeng na si Iliyasar a wata iyan na aya on miyakasambi a imam.
Ipoon roo na somiyong siran sa Godgodah na tomiyaros peman taman sa Yotbatah a lopa a madakel a lawasaig on.
Sii sangkoto a masa na initoro o Allah so mbatabataa a Libi a aya pegawid ko Kaban sa Kapasadan o Allah ago petelagad rekaniyan ago pepekarakmat ko manga taw sii ko Ingaran iyan. Na giyanan i manga sangan iran taman den imanto.
Sabap sii na da a bagian o mbatabataa a Libi ko lopa a miyakewali o manga pagari ran. So kapenalagadi iran ko Allah na aya iran kawali ka giyoto so initopa kiran o Allah a Tohan iyo.)
Tomiyareg ako ko palaw sa miyakapat polo ka kadadaondaw ago kagagawii a datar o siyowa aken ko miyaona a masa. Na inampon ako pen o Allah sangkoto a masa ka miniyog sa di kano niyan mbinasaan.
Na pitero iyan raken a Ika roo den pagolowani ngka so manga taw ko kapelalakaw iran kaan siran makasoled ago makatangan ko lopa a inisepa aken a imbegay aken ko manga apo iran.
Imanto hey manga Israil na aya bo a ipapaliyogat rekano o Allah na kaleken iyo so Allah a Tohan iyo kedega niyo so langon a lalan iyan kabebayai niyo sekaniyan ago pangongonotani niyo so Allah a Tohan iyo sa iklas ko poso iyo ago iklas ko niyawa niyo
Na tomana niyo so manga sogoan ago manga taritib iyan a ipembegay aken rekano sangkai a gawii a aya niyo kamapiyaan.
Ilaya niyo ka rek o Allah a Tohan iyo so langit a apiya so pipeporoan ko manga langit ago so pen so doniya a rakes o langon taman a matatago on.
Apiya pen oto na inikasoat o Allah so kapekebabayai niyan ko manga apoapoan iyo na sekano a kiyababadan kiran i piyamili iyan a di so apiya antonaa ped a bangsa a mabaloy a manga pagtaw niyan na giyoto i kapakambebetad iyo imanto a gawii.
Kagiya ka maoto na pakadaa niyo so kamarataan ko manga poso iyo na di niyo pepakategasa a manga olo niyo.
Ka so Allah a Tohan iyo na aya Tohan o langon a tohan ago Kadnan o langon a kadnan. Kababantogan sekaniyan a Tohan a mala i gees ago piyakalekelek a di den pegampilampil aya pen o ba tarima sa tendan.
Ipepaninindegan iyan so kabenar o manga ilo ago manga balo na pekebabayaan iyan so manga mananangga a kibabaling sii rekano a pembegan iyan siran sa pangenengken ago manga nditaren.
Kagiya ka maoto na kabebayai niyo so manga mananangga ka manga mananangga kano mambo gowani roo sa Misir.
Kaleken iyo so Allah a Tohan iyo na sekaniyan bo i pangongonotani niyo. Kapeti niyo sekaniyan sebenar na so bo so Ingaran iyan i sepaan iyo.
Sekaniyan i pepodiya niyo a so Tohan iyo a aya minggolaola sabap rekano sangkoto a manga ala ago piyakalekelek a piyakamemesa a kiyamasaan iyo.
Kagiya ka maoto na kabebayai niyo so Allah a Tohan iyo na lalayon iyo nggolalanen so ipapaliyogat iyan so manga taritib iyan so manga kokoman iyan ago so manga sogoan iyan.
Tademi niyo sangkai a gawii so kiyaparintaa rekano o Allah a Tohan iyo ago so kiyailaya niyo ko bantogan iyan ago so manga manga pinggolaola niyan a nggolalan ko mala i kapaar a lima niyan ago mabager a barokan iyan. Kena a ba so manga wata iyo i miyakaokit ago miyakailay sii ka sekano den.
Miyailay niyo so manga nanao a piyakiilay niyan roo sa Misir ago so pinggolaola niyan ko Piraon a dato sa Misir ago sii ko dalem a inged iyan.
Miyailay niyo so inikidia niyan ko manga sondaro a Imisiren a rakes o manga koda ago manga karo iran sa katidawa ka piyakikoloban iyan siran ko ig ko Mariga a Ragat sii ko kapeselobaa iran rekano a aya kiran kiyabinasaa o Allah taman den imanto.
Miyailay niyo pen so pinggolaola niyan sabap rekano roo ko disirto taman ko kinisampay niyo sangkai a darpa.
Katawan iyo so inikidia niyan ki Datan ago si Abiram a manga wata i Iliyab a aya moriyataw o Robin ka sii ko kamamasai ron o langon o manga Israil na mingganga so lopa na liyamed iyan siran a rakes o manga pamiliya iran so manga barombarong iran ago so langon o manga baraniyawa a rek iran.
So den so manga mata niyo i miyakailay sangkai langon a manga ala a galebek a pinggolaola o Allah.
Kagiya ka maoto na tomana niyo langon angkai a manga sogoan a ipembegay aken rekano imanto kaan kano katagoi sa bager sa kapakasoled iyo ago kapagegawa ko lopa a pesongowan iyo sa ripag a Yordan a mapekewali niyo
Ago an malendo a omor iyo sii ko inged a inisepa o Allah a imbegay niyan ko manga apoapoan iyo ago sii rekano a kiyababadan kiran a so lopa a pakepakayan ago oodaren.
Ka so lopa a pesongowan iyo a mapekewali niyo na kena a ba datar o lopa roo sa inged a Misir a kiyapoonan iyo a ron iyo piyamamola so manga oniin iyo ago minggalebek kano sebenar sa kapekaigi niyo ron a lagid o sapadan a manga leletaan.
Ka so lopa a pesongowan iyo sa kapekewaliya niyo ron na lopa a aden a manga bobongan on ago manga balintad a pepakaigan o oran a poon sa langit.
Lopa oto a pegalimaan o Allah a Tohan iyo a lalayon iyan sisiyapen ipoon sa poonan o ragon taman ko kapopos iyan.
Kagiya ka maoto na o nggolalanen iyo piyapiya so manga sogoan a ipembegay aken rekano imanto na o kabebayai niyo so Allah a Tohan iyo ago pangongonotani niyo sa iklas ko poso iyo ago iklas ko niyawa niyo
Na pekioranan iyan so lopa iyo igira a mosim iyan a ndatar so pangolaon ago so pangoran kaan iyo ron makowa so pereperan iyo so bago a arak ago lana a olibi.
Pekitoan iyan sa manga otan so pepanateban o manga ayam iyo na pekakan kano ago penga oosog.
Pananggilai niyo o ba maagak so manga poso iyo tomalikod ko Allah sa kapenalagadi niyo ago kasimbaa ko salakaw a manga tohan.
Ka o nggolaolaa niyo ai na pemborngat rekano so gani o Allah na pelekeben iyan so langit kaan di pekaoran na di pemangetoan so kalopaan sa pereperan na magaan den a kapekeda iyo ko mapiya a lopa a imbegay rekano o Allah.
Kagiya ka maoto na padalema niyo angkai a manga katero aken sii ko pamikiran iyo ago poso na iketen iyo ko manga lima niyo a aya rekano ipenanadem ago babeden iyo ko manga beneng iyo.
Pamangendaon iyo pen ko manga wata iyo na pepagaloyaloya niyo igira a sisii kano sa walay igira a pelalakaw kano ko lalan igira a miiga kano ago igira a mimbowat kano.
Soraten iyo ai ko mbala a kilid o manga pintoan o walay niyo ago sii ko manga gimowa iyo.
Amay ka magiyoto na matey a kapepaginetaw niyo ago so manga wata iyo roo ko lopa a inisepa o Allah a imbegay niyan ko manga apoapoan iyo a lagid sa katey o katatago pen o langit ko kaporoan o doniya.
O piyapiyai niyo tomoman angkai langon a manga sogoan a ipembegay aken rekano a ipenggolalan iyo aya maana niyan na o pekebebayai niyo so Allah a Tohan iyo a pekedegen iyo so langon a lalan iyan ago pekepetan iyo sekaniyan sebenar
Giyai so manga taritib ago manga kokoman a disomala a kapetomana niyo ron taman den ko kapepaginetaw niyo sii ko lopa a imbegay rekano o Allah a Tohan o manga apo iyo a mapekewali niyo.
Amay ka matangan iyo so lopa o manga taw a kibabaling roo na binasaa niyo sa tarotop so langon a darpa a ron iran pesimbaa so manga katohanan iran sii ko poro o manga palaw sii ko manga bobongan ago sii ko atag o oman i marabong a kayo.
Nggegebaa niyo so manga aparan iran peroropeta niyo so babarakaten kon a manga ator iran panotonga niyo so manga toos ko katohanan iran a Asirah na pamataa niyo so ped a manga barahala o manga katohanan iran kaan mapapas so manga ngaran iran sangkoto a manga darpa.
Di niyo penanayani so okitokit iran sii ko kapesimbaa niyo ko Allah a Tohan iyo.
Ka sii ko kaingedan o langon o manga mbatabataa rekano na piliin on o Allah a Tohan iyo so isaisa a darpa a ron iyan tegoa so Ingaran iyan a aya niyan kebalingan na roo kano pekasong sa kasimbaa niyo rekaniyan.
Roo niyo kewit so manga sapaat iyo a penotongen so manga pekorbanen iyo so manga diyakat iyo so manga ipeselasela iyo so manga soasoat a inisemaya iyo so iklas a manga pamemegayan iyo ago so manga paganay a inimbawata o manga talon iyo a sapi bilibili ago manga kambing.
Na roo ko kamamasaan o Allah a Tohan iyo na pekakan kano ago so manga pamiliya niyo a ipekebabaya iyo so langon taman a miyanggalebek iyo sabap ko kiyarakmati rekano o Allah a Tohan iyo.
Sa masa oto na di niyo perawata so manga olaola tano sii imanto ka aya dii nggolaolaan o oman i isa rekano na so ontol ko kapipikira niyan on
Ka da kano pen misampay ko inged a imbegay rekano o Allah a Tohan iyo a ron kano pekakaden a lomilintad.
Ogaid na magaan kano den romipag ko Lawasaig a Yordan sa kambalingi niyo ko inged a pakipekewali rekano o Allah a Tohan iyo na pelindingen kano niyan ko langon a ridoay niyo ko melilibeta rekano kaan kano makapaginetaw a lomilintad.
Sa masa oto na piliin o Allah a Tohan iyo so isaisa a darpa a pesimbaan rekaniyan na giyanan i kewitan iyo ko langon taman a inisogo aken rekano a so manga sapaat iyo a penotongen so manga pekorbanen iyo so manga diyakat iyo so manga ipeselasela iyo ago so langon a tindos a soasoat a inisemaya iyo ko Allah.
Na kabebaya kano roo baden ko kamamasaan o Allah a Tohan iyo a sekano ago so manga wata iyo a manga mama ago manga babay so manga oripen iyo a manga mama ago manga babay ago so mambo so manga Libitiyo a sii babaling ko manga inged iyo ka tatademi niyo a da a ba iran bagian ko lopa a aya iran kawali a datar iyo.
Pananggilai niyo o ba niyo panompangen so manga sapaat iyo a petotongen ko apiya anda i kabaya iyo.
Ka roo niyo bo panompangen sii ko isaisa a darpa a piliin o Allah sii ko pagiingedan o isa ko mbatabataa rekano na roo niyo nggolalanen so langon a inisogo aken rekano.
Aya liyo ron na pekasombali kano ko manga pangangayamen iyo ko apiya anda ko manga inged iyo na pekakan kano ko sapo o langon ai a inibegay rekano o Allah a Tohan iyo a rakmat iyan sa taman sa kebayaan iyo ron koman. Ndatar so siran oto a mibibilang a kena a ba soti ago so masosoti a pekakan on a lagid bo o kapekena niyo ko sapo a saladeng.
Aya bo a inisapar rekano na so kakena niyo ko rogo ododa niyo ai baden ko lopa a lagid o ig.
Ogaid na so apiya antonaa i ipesepaat iyo ko Allah na di niyo kekan sii ko manga inged iyo a aya maana niyan na so ikasapolo bagi ko pereperan iyo bago a arak iyo ago lana a olibi o di na so paganay a inimbawata o manga talon iyo a manga sapi manga bilibili ago manga kambing o di na so manga soasoat a inisemaya iyo a imbegay niyo o di na so iklas a pamemegayan iyo o di na so manga ped a di niyo di iselasela.
Ka disomala a kakena niyo ron sii ko kamamasaan o Allah a Tohan iyo ko isaisa a darpa a piliin iyan a sekano a rakes o manga wata iyo a manga mama ago manga babay so manga oripen iyo a manga mama ago manga babay ago so manga Libitiyo a sii babaling ko inged iyo. Na kabebaya kano baden ko kamamasaan o Allah a Tohan iyo sabap ko langon a miyanggalebek iyo.
Inengkaa niyo o ba niyo ndarainonen so manga Libitiyo taman ko kapakakakaden iyo ko inged iyo.
Amay ka pakaoladen o Allah a Tohan iyo so pagiingedan iyo a aya kaketoman o initopa niyan rekano na o kebaya kano ron koman sa sapo na kekan iyo ko apiya anda i kakebayai niyo ron.
Na o tanto rekano a mawatan so darpa a pinili o Allah a Tohan iyo a pesimbaan rekaniyan na kesombali iyo so apiya antonaa sapi bilibili o di na kambing a inibegay rekano o Allah na kekan iyo sa taman sa kabaya iyo sii ko inged iyo a giyoto den i miyatero aken rekano.
Ndatar so mibibilang a kena a ba soti ago so masosoti a pekakan on a lagid bo o kapekena niyo ko sapo a saladeng.
Ogaid na pananggilai niyo o ba niyo kana so rogo ka so rogo na aya kaoyagoyag na inisapar rekano so kakena niyo ko kaoyagoyag a rakes o sapo.
Di niyo den kena so rogo ododa niyo baden ko lopa a lagid o ig
Sabap sa an kano makategompiya ago so manga wata iyo sii ko di niyo di kinggolalanen ko ontol ko kapekeilaya on o Allah.
Ogaid na so manga soti a ipesepaat iyo ago so manga soasoat a inisemaya iyo a imbegay niyo ko Allah na awidi niyo ko darpa a piliin iyan.
So manga sapaat iyo a petotongen na totonga niyo so sapo a rakes o rogo iyan sii ko aparan o Allah a Tohan iyo. Ogaid na so rogo o ped a manga ipesepaat iyo a dii korbanen na sii den keodod ko kilid o aparan o Allah a Tohan iyo ogaid na kekan iyo so sapo iyan.
Piyapiyai niyo tomoman angkai langon a manga sogoan a ipembegay aken rekano kaan kano makategompiya ago so manga wata iyo sa taman sa pakataman sabap ko di niyo dii kinggolalanen ko mapiya ago maontol ko kapekeilaya on o Allah a Tohan iyo.
Mbinasaan o Allah a Tohan iyo so manga nasiyon a pesongowan iyo sa kapagegawa niyo ko lopa iran. Ogaid na amay ka matangan iyo ago kebalingan
Sii ko oriyan o kiyabinasaa kiran o Allah na inengkaa niyo o ba kano kalitagi a nggolalan ko kapenanayani niyo ko manga taw ron. Di niyo pegiseen mipantag ko manga katohanan iran a Andamanaya i kapesimbaa angkai manga nasiyon ko manga tohan iran? Sowaan tano oto!
Di niyo perawata so okitokit iran sii ko kapesimbaa niyo ko Allah a Tohan iyo! Ka sii ko kapesimbaa iran ko manga katohanan iran na di iran dii nggolaolaan so oman i piyakasisingay a ipekegowad o Allah. Apiya so manga wata iran a manga mama ago manga babay na piyanotong iran ko apoy a inisoasoat ko manga katohanan iran.
Piyapiyai niyo tomoman so langon a sogoan a ipembegay aken rekano di niyo den pegomani o di na ba pelebati.
Opama ka aden a makagemaw sii rekano a pepekaalamat o di na makapemaana sa taginepen a pepangalamaten iyan so kapekatalingoma o nanao o di na piyakamemesa.
Na apiya pen o miyakatalingoma angkoto a nanao o di na piyakamemesa na o teroa niyan rekano a Itano roo mananangoran tano ko salakaw a manga tohan a di niyo katawan na simbaan tano
Na di niyo pekinega angkoto a pepekaalamat o di na makapemaana sa taginepen ka giyanan i kapetepengi rekano o Allah a Tohan iyo kaan iyan mapariksa o pekebabayai niyo sekaniyan sa iklas ko poso iyo ago iklas ko niyawa niyo.
So bo so Allah a Tohan iyo i pananangorani niyo ago kaleken tomana niyo so manga sogoan iyan na paratiyayaa niyo sekaniyan simbaa niyo ago kapeti niyo sebenar.
Giyangkoto a pepekaalamat o di na makapemaana sa taginepen na disomala a kambonoa on ka kagiya inidolon iyan rekano so kapakatalikod iyo ko Allah a Tohan iyo a aya rekano miyakaliyo ko inged a Misir ago somiyabet ko kiyapangongoripena rekano roo. Marata angkoto a mama a tipengan iyan a kapekasilaya niyan rekano poon ko lalan a inisogo o Allah a Tohan iyo a kedegen iyo. Bonoa niyo kaan mapapas rekano angkanan a kamarataan!
Apiya so pagari ngka o di na so wata a ka a mama o di na babay o di na so karoma ngka a pekebabayaan ka o di na so tanto ngka a dii ngginawai na o pamagayoki ka niyan sa masolen a tig iyan a Ita roo somimba ta sa salakaw a manga tohan a da ngka den masimba aya pen o ba so manga apo tano (
A so manga tohan o manga taw ko melilibeta rekano a apiya anda ko marani o di na mawatan sii ko pirowarowangan o doniya)
Na di ka on pagiyog aya pen o ba ngka pakinega sekaniyan. Di ngka kepediin o di na pegongowi aya pen o ba ngka pelindinga
Ka disomala a kambonoa niyo ron! So lima ngka i keona a pekapatay ron na go bo so lima o langon a taw.
Robaka niyo sekaniyan a ator taman sa matay ka kagiya tipengan ka niyan tomalikod ko Allah a Tohan iyo a miyakaliyo rekano ko inged a Misir a ron kano miyapangongoripen.
Na keneg ai o langon o manga Israil na penga alek siran na da den a isa rekano bo a ba penggolaola peroman sa datar anan a marata.
Amay ka kabalingan iyo so manga siti a imbegay rekano o Allah a Tohan iyo na o maneg iyo a sii ko isa on
Na aden a manga rarata on a manga taw a ped ko nasiyon iyo a inagak iran so kibabaling ko siti iran sa kapakasilay iran a tig iran a Itano roo somimba tano sa salakaw a manga tohan a da niyo masimba
Na ondamaa niyo ago pariksaa niyo piyapiya kaan iyo maamad o ba ini benar. Na o benar ago kiyapemataanan a miyanggolaola den sii rekano angkai a piyakasisingay
Na bonoa niyo so langon a magiinged sangkoto a siti binasaa niyo sa tarotop so langon taman a matatago on a rakes o manga pangangayamen.
Panimoa niyo san ko look o lamalama so langon a mapeteban ko siti na lengana niyo tomotong so siti ago so langon taman a miyateban on a aya petotongen a ipesoasoat iyo ko Allah a Tohan iyo. Na taman sa pakataman a kabibinasa niyan a di den kebangon peroman.
Di niyo kowaa a rek iyo so apiya antonaa nganin san a inisenggay a mbinasaan kaan ai mapakalenggaw o Allah so pesokeyaw a rarangit iyan. Ikepedi kano niyan ago ikelimo na pakapendakelen kano niyan a aya kaketoman o inisepa iyan ko manga apo iyo
Manga pagtaw kano o Allah a Tohan iyo. Sabap roo na di niyo penirasa a manga lawas iyo aya pen o ba niyo opawi so panempang a olo niyo a toos ko kamboboko iyo ko miyatay a datar o dii nggolaolaan o di niyo royod a manga taw.
Ka soti kano a manga taw a isesenggay a rek o Allah a Tohan iyo ka sii ko langon a manga nasiyon sa doniya na pinili kano niyan a mabaloy a mala on i arga a manga pagtaw niyan.
Di niyo kena so apiya antona onon a piyakagowagowad.
Giyai so manga ayam a kekan iyo so sapi so bilibili so kambing
So pimbarambarangan a manga saladeng ago so manga iila a bilibili ago kambing.
Kekan iyo so apiya antonaa ayam a maoopak so kanoko niyan ago pepenepasepa sii ko kapeken iyan.
Ogaid na so ayam a pepenepasepa a kena a ba maoopak so kanoko niyan na di kano ron pekakan a lagid o onta so taksing ago so arnab. Karam ai rekano ka apiya pen o pepenepasepa siran igira a pekan na kena a ba maoopak so kanoko iran.
Karam rekano mambo so baboy ka apiya pen maoopak so kanoko niyan na kena a ba pepenepasepa sii ko kapeken iyan. Langon angkai a manga ayam na kena a ba soti rekano di kano den ken ko sapo iran aya pen o ba niyo sekoa so lawas iran a miyatay.
Kekan iyo so apiya antonaa a kaaden sii ko manga ig asar ka aden a manga payang iyan ago nap.
Ogaid na apiya antonaa a da a payang iyan ago nap na di niyo kekan karam ai rekano.
Kekan iyo so apiya antonaa a soti a papanok.
Sii ko kaposan o oman pito ragon na paliyogat a iperila iyo so langon a otang.
Giyai i okit a kinggolalanen sii so oman i miyagotang ko ped iyan a taw sa Israil na rilaan iyan so otang di niyan den tegela a kambayadi ron ka giyanan i masa a tindo o Allah a kiperilaan ko manga otang.
Kepakay a panekaten ka so otang o mananangga ogaid na paliyogat a kiperilaan ka ko otang o lagid ka a taw sa Israil.
Kerakmatan kano sa mala sii ko inged a imbegay rekano o Allah a Tohan iyo a ketangan iyo a kawali niyo na da den a ba rekano ron kekorangan
Asar ka pepanamaran iyo maratiyaya so Allah a Tohan iyo a petomanen iyo piyapiya so langon angkai a sogoan a ipembegay aken rekano imanto.
Na amay ka perakmatan kano o Allah a aya kaketoman o initopa niyan na pemagotangan iyo so madakel a nasiyon ogaid di kano den pengotang na pendatoan iyo so madakel a nasiyon ogaid na di kano iran kapendatoan.
O aden a pagari ngka a miskin ko apiya anda ko manga siti niyo sii ko lopa a imbegay rekano o Allah a Tohan iyo na di ngka peligeti aya pen o ba ka sangka sa katebangi ngka ko pagari ngka a miskin.
Bekara ngka on baden a lima ngka na pagotangi ngka sa apiya antonaa a kailangan iyan.
Di ngka pemikira angkai a marata a Marani den so ikapito ragon a iperila on so manga otang! a aya kesabapan sa di ngka ikelimo so miskin a pagari ngka a da den a ba ngka on kibegay. O nggolaolaa ngka ini na masiken a pepanonen ka niyan ko Allah na kesala ka a miyakandosa.
Begi ngka sekaniyan baden sa iklas ko poso o ka sa da den a kasendit on ka sabap roo na perakmatan ka o Allah a Tohan ka ko langon a galebek ka ago so langon a pepoonan ka nggolaola.
Kelalayon a kasisii o manga miskin sii ko manga inged iyo. Kagiya ka maoto na isogo aken rekano a bekara niyo a lima niyo iyo ko kikakokorangan ago kamamaregenan a pagari niyo sii ko inged iyo.
Opama ka so ped ka a taw sa Israil a mama o di na babay na pepasaan iyan reka a ginawa niyan a mabaloy a oripen ka na makapenalagad sekaniyan reka ko soled o nem ragon ogaid na sii ko ikapito ragon na paliyogat a kapakamaradikaa ngka on.
Na amay ka mbokaan ka na di ngka pekalalakawa a da a ba niyan ikeoyag.
Pakapelotoa ngka sekaniyan piyapiya sa pamemegayan a poon ko manga bilibili ngka ago kambing ago so pereperan ka ago arak a aya reka inirakmat o Allah a Tohan ka.
Ka tademi niyo a oripen kano gowani roo sa inged a Misir na biyokaan kano o Allah a Tohan iyo. Giyanan i sabap a kinisogoon aken sii rekano imanto.
Ogaid na o teroa reka o oripen ka a Di aken kabaya o ba aken seka awai sabap sa pekebabayaan ka niyan ago so pamiliya ngka ago masosoat sekaniyan ko kapakambebetad iyan sii reka
Na kowa ka sa baletek na wita ngka sekaniyan ko paitaw o walay ngka na ron ka pesowi so tangila niyan na giyoto a kebaloy sekaniyan a oripen ka sa taman sa kaooyagoyag iyan. Datar ai mambo a ikidia ngka ko oripen ka a babay.
Di ngka pemikira i ba kamaregenan ka so kabokai ngka ko oripen ka ka piyanalagadan ka niyan ko soled o miyakanem ragon a aya bo a miyanggasto ngka na tenga ko patot a isokay ko gomagalebek. Na perakmatan ka o Allah a Tohan ka ko langon a di ngka dii nggolaolaan.
Senggain iyo a rek o Allah a Tohan iyo so oman i mama a paganay a ipembawata o manga sapi iyo manga bilibili niyo ago manga kambing. Di niyo pakapenggalebeka so kaka a wata o manga sapi iyo na di niyo pagopawi sa bombol so kaka a wata o manga bilibili niyo.
Ka oman ragon na sekano ago so manga pamiliya niyo na kana niyo siran ko kamamasaan o Allah a Tohan iyo sii ko darpa a piliin iyan.
Ogaid na o aden a daway angkai a ayam ka lepo o di na bota o di na aden a ped a pangensi niyan na di niyo pekorbana ko Allah a Tohan iyo.
Kekan iyo ai sa walay niyo sii ko manga inged iyo. So taw a mibibilang a kena a ba soti ago so masosoti na palaya siran on pekakan a datar o kapekena niyo ko saladeng.
Sii ko olanolan a Abib na selaselaa niyo so Paska a aya niyo ipembantog ko Allah a Tohan iyo ka sii ko olanolan a Abib na iniliyo kano niyan a poon sa Misir sii ko kagagawii.
So ayam a mapekorban iyo ko Paska na apiya anda ko sapi bilibili o di na kambing na korbana niyo ko Allah a Tohan iyo sii bo ko darpa a piliin iyan a pesimbaan rekaniyan.
Sii ko kapekena niyo ron na di niyo ron perakesen koman so paan a aden a tapay ron. Ka sii ko soled o pito gawii na kana niyo so paan a da a tapay ron a datar isako magaan so magaan a kiyaawa iyo sa inged a Misir. Kan kano sangkai a paan a aya toos ko kaperomasay kaan sii ko tenday a omor iyo na peketademan iyo so gawii a kiyaawa iyo sa inged a Misir a ron kano miyarasay.
Sii ko soled o pito gawii na paliyogat rekano a da a tapay a ba matoon ko apiya anda ko pagiingedan iyo. Na so sapo o pekorbanen iyo ko kaperimon ko paganay a gawii na di niyo pekapitai.
Di niyo sombalia so ayam a ipeselasela ko Paska sii ko apiya anda ko manga inged a imbegay rekano o Allah a Tohan iyo
Ka sii bo ko darpa a piliin o Allah a Tohan iyo a pesimbaan rekaniyan. Roo niyo sombalia so ayam ko kapesedep o alongan sii ko dii katemegi ko gawii a kiyaawa iyo sa Misir.
Pagiyawa niyo ai ago kana niyo sii ko darpa a piliin o Allah na amay ka mapita na mbabaling kano den ko manga barombarong iyo.
Sii ko soled o nem gawii a pekatalondog sii na kan kano sa paan a da a tapay ron na sii ko ikapito gawii na timotimo kano sa kapeselaselaa niyo ko Allah a Tohan iyo na di kano den penggalebek sangkoto a gawii.
Bilang kano sa pito ka padian ipoon ko gawii a kiyapooni niyo meragon ko pereperan iyo.
Amay ka mapopos ai na selaselaa niyo so Pista ko Kaperagon a aya niyo ipembantog ko Allah a Tohan iyo. Awid kano ron sa iklas a pamemegayan a mapepatot ko kala o inirakmat iyan rekano.
Na kabebaya kano baden ko kamamasaan o Allah a Tohan iyo roo ko darpa a piliin iyan a pesimbaan rekaniyan. Kabebaya kano a rakes o manga wata iyo so manga oripen iyo so manga Libitiyo a sii babaling ko inged iyo ago so mananagga so ilo ago so balo a maaped rekano.
Tatanodi niyo a manga oripen kano gowani roo sa Misir na piyapiyai niyo tomoman angkai a manga sogoan.
Amay ka maipos so kapepangegik sa pereperan a miyaragon iyo ago so katendasa ko manga obas na selaselaa niyo so Pista ko manga Lawig sii ko soled o pito gawii.
Kabebaya kano sii ko di niyo dii kapista a rakes o manga wata iyo so manga oripen iyo so manga Libitiyo so mananangga so ilo ago so balo a sii babaling ko inged iyo.
Sii ko soled o pito gawii na selaselaa niyo so pista a aya niyo ipembantog ko Allah a Tohan iyo roo ko darpa a piliin iyan ka perakmatan iyan so langon a pekeragon iyo ago so langon a di niyo dii nggolaolaan kaan matarotop so kapekebabaya iyo.
Makatelo ko saragon na paliyogat ko langon a manga mama rekano a kapesong iran ko darpa a piliin o Allah a Tohan iyo sa kapengadapa iran on aya maana niyan na so kapistai ko Kakan sa Paan a da a Tapay ron so kapistai ko Kaperagon ago so kapistai ko manga Lawig. Da den a mama a ba makapengadap ko Allah a ba da a awid iyan
Ka so oman i isa kiran na pekaawid den sa pamemegayan a mapepatot ko rakmat a inibegay ron o Allah a Tohan iyan.
Toro kano pen sa manga pangongokom ago manga olowan a poon ko oman i mbatabataa rekano sii ko oman i inged a imbegay rekano o Allah a Tohan iyo na disomala a maontol so kakokoma iran ko manga taw.
Di niyo mbibida so kokoman aya pen o ba kano peramiramig di kano terima sa tendan ka so tendan na pekadalong ko mata o maongangen na pekabibid mambo ko kapepangokom o maontol.
Panagontamani niyo piyapiya so maontol a kokoman kaan kano pekeoyag ago mapekewali niyo so lopa a imbegay rekano o Allah a Tohan iyo.
Di kano pemola sa kayo a toos ko katohanan a Asirah ko obay o aparan a pagembaalan iyo a pesimbaan ko Allah a Tohan iyo
Di kano pekorban ko Allah a Tohan iyo sa sapi o di na bilibili a aden a daway niyan o di na apiya antonaa pangensi niyan ka giyanan i piyakasisingay rekaniyan.
Opama ka maneg iyo a sii ko isa ko manga siti a imbegay rekano o Allah a Tohan iyo na aden a mama on o di na babay a miyakanggolaola sa marata ko kapekeilaya on o Allah ka somiyopak ko kapasadan iyan
A miyananangoran ko salakaw a tohan o di na sominimba ko alongan so olan o di na so manga bitoon a aya niyan kiyasogoka ko sogoan o Allah
Na amay ka mapanotol ai rekano na ondamaa niyo piyapiya. O maamad a benar a miyanggolaola den angkoto a piyakasisingay sii sa Israil
Na kowaa niyo angkoto a taw a miyakanggolaola sangkai a marata na wita niyo ko gimowa o siti na robaka niyo a ator taman sa matay.
Ogaid na aya bo a kakebonoa on na o aden a dowa o di na telo kataw a miseksi makapantag sii. Di kepakay a mbonoon o ba sasakataw bo a saksi on.
So manga saksi i magona romobak on sa ator na go bo so langon o manga taw. Giyanan i kapekadaa niyo sangkai a kamarataan sii rekano.
O aden a rido sii ko isa a siti niyo a maregen kokomen o pangongokom roo a mipantag ko kapamono di pegayonan o di na kambobono na song kano ko darpa a piliin o Allah a Tohan iyo
Na pakitokawi niyo so rido ko manga imam a manga Libitiyo ago so pangongokom a ndodoo sangkoto a masa na pakikokomen iyo kiran.
Peyagen iran rekano so inikokom iran roo sangkoto a darpa a piliin o Allah na tomana niyo den so langon taman a peteroon iran rekano.
Nggolalanen iyo so inikokom iran a mipepasod ko kokoman a kitab a ipengendao iran rekano. Di kano den silay a poon ko peteroon iran rekano apiya anda sa kawanan ago diwang.
Saden sa iporo iyan a ginawa niyan ko di niyan kapekinega ko pangongokom o di na so imam a makadadarpa roo ko kamamasaan o Allah a Tohan iyo na mbonoon angkoto a taw. Giyanan i kapekadaa niyo sangkai a kamarataan sii sa Israil!
Na pemakineg so langon o manga taw makapantag sii na penga aalek na da den a ba pekaderes nggolaola peroman sa datar oto.
Magaan kano den makasoled ko inged a imbegay rekano o Allah a Tohan iyo a ketangan iyo ago kebalingan. Amay ka magiyoto na mapetero iyo sa ginawa niyo a Tomoro tano sa dato a makapendato rektano a lagid o ped a manga nasiyon a makalilibet rektano!
Na tangkeda niyo a aya mitoro iyo a makapendato rekano na so miyapili o Allah a Tohan iyo paliyogat a isa sekaniyan ko manga pagari niyo a taw sa Israil. Di kano den pakipendato ko mananangga a kena o ba niyo rogo.
So dato iyo na di den pekakowa sa madakel a koda a ikesoat iyan aya pen o ba niyan pakakasoya so manga pagtaw niyan roo sa Misir sa kapemasa iran on sa manga koda ka miyatero den o Allah a Di kano den pekakasoy sa Misir!
Di sekaniyan den makapengaroma sa madakel a babay ka mapekasilay iran so poso iyan aya pen o ba sekaniyan panamok sa mala a pirak ago bolawan.
Amay ka makandato sekaniyan na kisorat iyan sii ko ribro so rek iyan a kopiya angkai a manga sogoan a sii matatago ko kitab a matatangan o manga imam a so manga Libitiyo.
Ron den ai rekaniyan kaan iyan pekebatiya oman gawii taman ko kaooyagoyag iyan kaan iyan makenal so kikaleken ko Allah a Tohan iyan ago matoman iyan piyapiya so langon a sogoan sangkai a kitab.
So manga imam a so manga Libitiyo a rakes o langon a ped ko mbatabataa a Libi na di kesaadan ko lopa a mapekewali ran a datar o ped a manga Israil. Aya ikeoyag iran na so di iran dii mambagian ko petotongen a manga ipesepaat ko Allah ago so manga pamemegayan a di on di isoasoat.
Da den a ba iran mapekewali sii ko manga pagari ran ka so Allah i kawali iran a aya niyan initopa.
Igira a dii korban so manga taw sa apiya anda ko sapi bilibili ago kambing na aya kibegay ko manga imam a bagian iran on na so waga so dowa a tangagan ago so soled a tiyan.
Began iyo kiran pen so paganay a bagian ko pereperan iyo so bago a arak iyo so lana a olibi niyo ago so bombol a keopaw ko manga bilibili niyo.
Ka sii ko langon a mbatabataa rekano na pinili o Allah a Tohan iyo so mbatabataa a Libi a makapenalagad sii ko Ingaran o Allah sa taman sa pakataman.
Saden sa Libitiyo a mababaling ko apiya anda a siti sa Israil na o aden a iklas a kabaya iyan na pekasong sekaniyan ko darpa a piliin o Allah a pesimbaan rekaniyan
Na roo den makapenalagad sii ko Ingaran o Allah a Tohan iyan a datar o ped iyan a manga Libitiyo a ndodoo mambo a dii manalagad ko Allah.
Makapembagian sekaniyan ko pangenengken a datar den o bagian o ped a manga Libitiyo apiya pen o aden a pantiyari niyan a initenan on o manga lokes iyan.
Amay ka ndodoo kano den ko inged a imbegay rekano o Allah a Tohan iyo na pananggilai niyo o ba niyo perawata so piyakasisingay a manga olaola angkoto a manga nasiyon.
Di niyo den sepaaten so manga wata iyo a mama o di na babay a petotongen sii ko aparan aya pen o ba niyo sowaa so galebek o pananaabir o di na pangangatao o di na paririmar o di na pamamantak
O di na pangangambong o di na pendarpaan o di na so ana inikadowa niyan o di na so pemangangay ko miyamatay.
Apiya antawaa i di sii dii nggalebek na ipekegowad o Allah na sabap sangkai a piyakasisingay a manga olaola na mbogaon o Allah a Tohan iyo angkoto a manga nasiyon sii ko kapegantap iyo kiran.
Disomala a da a ba rekano kidaway ko kamamasaan o Allah a Tohan iyo.
Pitero pen o Mosa a Sii ko inged a magaan iyo den ketangan na pepakinegen o manga magiinged on so manga pangangatao ago manga paririmar ogaid na sekano peman na da peroa o Allah a Tohan iyo o ba niyo ai nggolaolaa.
Ka so Allah a Tohan iyo na nggemawan kano niyan sa nabi a lagid aken a poon ko rogo iyo a manga Israil na sekaniyan den i mapemakineg iyo.
Ka giyanan i piyangni niyo ko Allah a Tohan iyo roo sa Palaw a Sinay sii ko gawii a kiyalimod iyo isako teroon iyo a Pengnin ami a di ami den maneg so sowara o Allah a Tohan ami aya pen o ba ami mailay peroman angkai a piyakalekelek a apoy ka o ba kami baden mamatay!
Na pitero raken o Allah a Mapiya so piyangni iran.
Nggemawan aken siran sa nabi a poon ko rogo iran bo a lagid ka Mosa na pakipetero aken rekaniyan so manga katero aken na peteroon iyan kiran so langon taman a isogo aken on.
Na apiya antawaa i di pemakineg ko manga katero aken a pemakalangkapen angkoto a nabi sii ko Ingaran aken na saken den i ndaneg on.
Ogaid na so nabi a pekaderes tero sii ko Ingaran aken sa da aken on pakiteroon o di na so taw a petero sii ko ingaran o salakaw a tohan na mbonoon sekaniyan.
So Allah a Tohan iyo na mbinasaan iyan so manga nasiyon a kibabaling ko lopa a imbegay niyan rekano a ketangan iyo ago mapekewali. Na amay ka maagaw niyo a makabaling kano ko manga siti iran ago manga walay na bagia niyo so lopa sa telo baad.
Na senggay kano sa telo a manga siti a so isa a siti sii ko lembak o oman i sabaad ko inged.
Mbaalen iyo so oman i siti sa lalan a isong on kaan roo makapegapas so miyakapatay sa taw.
Na giyai i taritib makapantag roo so miyakapatay sa taw a da niyan tibabaa so kiyabonoa on ago kena a ba niyan miyarido gowani na makapegapas roo kaan malinding.
Ibarat o aden a dowa kataw a somiyong sa kalasan ka pemata sa kayo na sii ko kipetidaon on o isa kiran ko patok iyan na miyaso so olo o patok na minisogat ko ped iyan a aya niyan inipatay. Na makapegapas angkoto a mama ko isa sangkoto a telo a siti kaan malinding.
Ka o ba baden salobaa o kebaya on somaop a tanto a pekerarangitan na o tanto a mawatan so siti a pepagapasan iyan na peraoten sekaniyan o seop na mbonoon iyan apiya pen o kena a ba patot a kambonoa on ka so miyapatay niyan na kena a ba niyan miyarido gowani.
Giyanan i sabap a isogo aken rekano a senggay kano sa telo a siti a kapegapasan.
Amay ka pakaoladen o Allah a Tohan iyo so inged iyo a aya niyan inisepa ko manga apoapoan iyo ago ibegay niyan rekano so langon o lopa a initopa niyan kiran
Na senggay kano sa telo pen a manga siti on a kapegapasan.
Senggain iyo angkai a manga siti kaan da a rogo o da a sala iyan a ba maodod sii ko inged a imbegay rekano o Allah a Tohan iyo a mapekewali niyo kaan di kano kesala ko kiyapamono.
Ogaid na ibarat na aden a taw a ipekegowad iyan so siringan iyan na inayanan iyan ago biyono iyan na taros a miyagapas sekaniyan ko isa sangkai a manga siti a kapegapasan.
O magiyoto na so manga olowan ko siti a babalingan o miyakabono na pekikowa iran sekaniyan na peladen iran ko somasaop on kaan iyan mabono.
Di niyo sekaniyan kepediin. Pakadaa niyo sa Israil so kasalaan a kapembonoa ko da a sala iyan kaan kano makategompiya.
Di niyo perangkireben so temanaan o lopa a aya kawali o siringan ka a inibetad roo o miyanga oona a mimbagibagi ko inged a imbegay rekano o Allah a Tohan iyo a mapekewali niyo.
Di kepakay o ba kabenari so taw sa apiya antonaa sala o di na kadostaan ko kiyasenditi ron o sakataw bo a saksi. Disomala a kapemataani ron o dowa o di na telo a saksi.
O aden a bokeg a saksi a pepenendisendit sa miyakasela so ped a taw
Na mapakapengadap siran a dowa ko kamamasaan o Allah sii ko hadapan o manga imam ago manga pepangokom sa masa oto.
Na kapegondamaan piyapiya o manga pangongokom so makapantag roo na o maamad a miyamamokeg so saksi a piseksian iyan sa di benar so ped niyan a taw sa Israil
Na nggolaolaa niyo rekaniyan so pikediyat iyan a indaneg ko pagari niyan a pisebapan iyan. Giyanan i okit a kapekadaa niyo sangkanan a kamarataan sii rekano.
Ketokawan ai o ped a manga taw na penga aalek na da den a isa rekano bo a ba nggolaola peroman sa datar anan a marata.
Igira a di kano dii makitidawa ko manga ridoay niyo ago pekeilay niyo so manga koda so manga karo ago so manga sondaro a lebi a madakel a di sekano na di niyo siran keleken ka maaped rekano so Allah a Tohan iyo a aya rekano miyakaliyo sa inged a Misir!
Sii ko di niyo pen kapakitidawa na pekaobay rekano so imam ka makipembitiyarai ko manga sondaro.
Mapetero iyan a Pamakineg kano hey manga Israil! Imanto na kesagobang iyo so manga ridoay niyo. Di kano petelaw o di na kelek di kano petebada aya pen o ba niyo siran kawanen.
Ka so Allah a Tohan iyo i magonot rekano a makipetidawa ko manga ridoay niyo na imbegay niyan rekano so kapakataban!
So mambo so manga olowan o manga sondaro na makipembitiyarai siran ko manga mama a peteroon iran a Ba aden rekano a gopen mimbalay sa walay a da niyan pen semanga? Pekabaling sekaniyan ka o ba baden matay ko katidawa na salakaw den a makasemang on.
Ba aden rekano a gopen miyamola sa asinda a obas a da niyan pen kanggonai so onga niyan? Pekabaling sekaniyan ka o ba baden matay ko katidawa na salakaw den a makapenggona on.
Ba aden rekano a minipamalai ko babay a da niyan pen mapangaroma? Pekabaling sekaniyan ka o ba baden matay ko katidawa na salakaw den a makapangaroma on.
Na mapetero pen o manga olowan o manga sondaro a Ba aden rekano a pekelek o di na tetalaw? Pekabaling sekaniyan ka o ba baden telaw mambo so manga pagari niyan a datar iyan.
Amay ka makaipos tero so manga olowan o manga sondaro na pekatoro siran sa manga maporo ko oman i salompok on.
Amay ka nggobat kano ko isa a siti na pakalangkapa niyo daan ko manga taw ron so kapakaparo iran somangkop.
O terimaa iran so kasengkop iran a pelekaan iran rekano so gimowa o siti na so langon a magiinged on na ketegel nggalebek a penalagad rekano.
Ogaid na o di siran sengkop a ba rekano baden makipetidawa na likopi niyo so siti.
Na amay ka piyakiagaw rekano den o Allah a Tohan iyo na pamonoa niyo so langon a manga mama on.
Ogaid na mapemiyag iyo so manga babay ago so manga wata na mapeteban iyo so manga pangangayamen a rakes o langon taman a matatago ko siti. Na kanggonaan iyo so mapeteban iyo ko manga ridoay niyo ka inibegay rekano o Allah a Tohan iyo.
Giyanan i nggolaolaa niyo ko langon a manga siti a mawatan rekano a kena o ba sii ko lopa a kebalingan iyo.
Ogaid na makapantag ko manga siti sii ko lopa o manga nasiyon a imbegay rekano o Allah a mapekewali niyo na da den a pengginawa a ba niyo ron pakapegoyaga.
Polanga niyo siran langon  a so manga Hitiyo manga Amoriyo manga Kanaaniyo manga Pirisiyo manga Hibiyo ago so manga Hibosiyo ka giyoto i inisogo rekano o Allah a Tohan iyo.
Nggolaolaa niyo ai kaan kano iran di keagak sa kapagiringi niyo ko langon a piyakasisingay a olaola iran ko kapesimbaa ko manga katohanan iran ka ikedosa niyo ai ko Allah a Tohan iyo.
Amay ka matey a kalilikopi niyo ko siti a pepanamaran iyo magaw na di niyo mbinasaa so manga kayo a pepamangonga. Kekan iyo so manga onga niyan ogaid na di niyo pemataa. Ka ba so manga kayo na maaped ko manga ridoay niyo a patot a kanggobata niyo ron?
O aden a miyabono a miyatoon ko pangomaan sii ko inged a imbegay rekano o Allah a Tohan iyo a di katawan o antawaa i miyono on
Na pekasong roo so manga pelokelokesen rekano ago manga pangongokom na ketakes iran so kawatan o bangkay ko manga rarani ron a siti.
So manga pelokelokesen ko siti a lebi a marani ron na pekakowa siran sa mangoda a sapi a babay a da den maosar sa kanggalebek o di na kasangani sa kokoong.
Ketonda iran ai tomondagay ko balintad a da den mandado o di na kapamolai a aden a petoga on a lawasaig na roo iran lepoa so lig o sapi.
Pekasong roo den mambo so manga imam a Libitiyo ka siran i piyamili o Allah a Tohan iyo a aya on makapenalagad ago makapengangarapan sa manga rakmat ko manga taw sii ko Ingaran o Allah na siran i pekakokom ko oman i rido ago kambobono.
Na so langon a pelokelokesen ko siti a aya bo marani ko bangkay na kapengonaban iran a manga lima iran ko liyawaw o sapi a miyalepo so lig iyan roo ko balintad
Na mapetero iran a Kena a ba so manga lima mi a miyakatoga sangkai a rogo aya pen o ba miyailay o manga mata mi so kiyanggolaolaa on.
Rilai ngka ya Allah so manga pagtaw ngka a Israil a iniliyo ngka sa Misir na di ngka rekami selaan so kiyabonoa ko da a sala iyan.
Giyanan i kapekadaa niyo sii rekano ko kasalaan ko kiyabonoa ko da a sala iyan a nggolalan ko kanggolaolaa niyo ko paliyogat rekano o Allah.
Amay ka mapalad rekano o Allah a Tohan iyo so manga ridoay niyo sii ko di niyo kiran dii kapakitidawa a aden a miyanga bibiyag iyo ron
Na o mailay ngka kiran so mataid a babay a kebayaan ka mangaroma
Na kewit ka sekaniyan ko walay ngka. Pakiyopawi ngka on a olo niyan ago pakikanokowi ngka on a manga kemer iyan
Na kesambian iyan so ndiditaren iyan isako mabiyag. Amay ka makakaden sekaniyan ko walay ngka ko soled o saolan a di niyan dii mboko so ama iyan ago so ina iyan na mapengaroma ngka.
Na di bo matey o di ngka sekaniyan ikesoat na begi ngka sa bayabaya ogaid na di ngka pepesaa o di na iseyan sa oripen ka kagiya miyapakaito o ka.
Ibarat na aden a mama a dowa i karoma a pekebabayaan iyan so isa on ogaid na di niyan pekebabayaan so ikadowa na palaya siran on mimbawata sa mama ogaid na so kaka kiran na wata o karoma niyan a kena a ba niyan pekebabayai.
Na amay ka mbagibagiin iyan kiran so manga tamok iyan na di niyan kibegay ko paganay a inimbawata o pekebabayaan iyan so bagian ko tamok a aya hak o tito a kaka a wata iyan a inimbawata o kena a ba niyan pekebabayai.
Ka disomala a kilalaa niyan so tito a kaka a wata iyan a inimbawata o kena a ba niyan pekebabayai ko kimbegan iyan on ko dowa takep a bagian ko langon taman iyan ka giyangkoto a wata na aya paganay a nanao ko bager o ama iyan na rek iyan so kabenar ko kakakakai ron.
O aden a wata a mama a mategas i olo ago somosopak a di niyan peratiyayaan so manga lokes iyan ago di niyan siran pekinegen apiya pen o pendanegen iran
Na kekapetan o manga lokes iyan na kewit iran ko manga pelokelokesen sii ko dii kokoman o siti a babalingan iyan.
Na mapetero iran ko manga pelokelokesen a Giyangkai a wata ami na mategas i olo ago somosopak a wata. Di kami niyan peratiyayaan marata sekaniyan i olaola ago dii mamereg.
O mailay ngka so sapi o di na bilibili o pagari ngka a pekededadadag na di ka pegomanta sa di ngka katawan ba ngka den wita ko kirek on.
Ogaid na o mawatan so babalingan o pagari ngka o di na di ngka katawan o antawaa i kirek on na wita ngka ko walay ngka na sisiyapa ngka taman sa makaoma so kirek on a di on dii mbabanog na began ka on.
Lagid oto mambo a sowaa ngka o matoon ka so kimar o pagari ngka o di na so gerab iyan o di na apiya antonaa a rek iyan a miyada. Di ngka ini pendarainonen.
O mailay ngka so kimar o di na sapi o pagari ngka a miyaoteng ko lalan na di ngka ini pendarainonen ogopi ngka sekaniyan baden sa kapakatindega on.
So babay na di den makapenditar sa nditaren a mama na so mama na di makapenditar sa nditaren a babay ka so apiya antawaa i di sii dii nggolaola na piyakasisingay ko Allah a Tohan iyo.
O makatoon ka sa salag a papanok ko kilid a lalan apiya anda sii ko kayo o di na sa lopa a aden a papanok on a lomelenes ko manga wata iyan o di na pelendem ko manga orak na di ngka perakesen komowa so ina a papanok a ped o manga wata iyan.
Kepakay a kowaan ka so manga roroni a papanok ogaid na bokai ngka so ina iran kaan ka makategompiya ago malendo so omor ka.
Amay ka makambalay ka sa walay na mbaali ngka sa alad ko melilibeta ko pantar a atep iyan kaan di kesala so pamiliya ngka o aden a maolog on a matay.
Di ngka pemolai sa dowa barang a oniin so asinda ngka a obas. O nggolaolaa ngka ini na kekaraman so onga a obas ago so pen so keragon ka ko ped a pamomolan.
Di ngka timoa somangan sa kokoong so sapi ago so kimar sa kapendado ngka.
Di ka penditar sa nditaren sa ba piyakandair mamanai so alpaka ago so sotra.
Tagoi ngka sa manga garigay so pat a rogo o sagayadan o kimon a ndiditaren ka.
O mangaroma so mama sa babay na maipos so kiyarembanga niyan on na kedaan sekaniyan on sa bebaya
Na o panotiyaa niyan a sebapan iyan so babay a tig iyan a Piyangaroma ko angkai a babay ogaid na kagiya marembang aken na kiyatokawan aken a kena den o ba sekaniyan da kabatali
Na o magiyoto na so manga lokes o babay na kekowa iran so manga karina sa da den makeroma so wata iran na pakiilain iran ko manga pelokelokesen sii ko dii kokoman.
Na mapetero o ama o babay ko manga pelokelokesen a Piyakipangaroma ko so wata aken sangkai a mama ogaid na imanto na da a kabaya iyan on.
Pisebapan iyan sekaniyan a pitero iyan a kiyatokawan iyan a kena den o ba da kabatali. Ogaid na katii so manga karina sa da den makeroma so wata aken. Na giyoto a keyaten o manga lokes iyan so dinis ko kamamasaan o manga pelokelokesen ko siti.
Na kekowa iran so mama na kelepedan iran
Ago kemoltaan iran sa magatos a pelata a pirak a kibegay ko ama o babay ka kagiya giya mama oto na piyakaito iyan so raga a taw sa Israil. Na kitaros o mama a kakakaromai niyan on di niyan den mipembelag ko tenday a omor iyan.
Ogaid na o benar so inisendit on o mama ago da a karina sa da den makeroma so babay a ba mapekiilay
Na kewit so babay ko paitaw o walay o ama iyan na roo sekaniyan den kerobak a ator o manga mama ko siti taman sa kapatay niyan. Ka miyakanggolaola sekaniyan sa piyakayaya sii sa Israil ko kiyapakikeroma niyan sa da niyan pen kapangaroma sii ko kababaling iyan pen ko walay o ama iyan. Giyanan i kapekadaa niyo ko kamarataan sii rekano.
O katokawi a aden a mama a romimbang sa babay a ana karoma niyan na palaya den mbonoon so mama ago so babay. Giyanan i kapekadaa niyo ko kamarataan sii sa Israil.
O aden a mama a makatoon sa babay a da kabatali sii ko siti a matataalik a kapengaromaa on o ped a mama na ba niyan den pikeroma
Da a mama a miyasasa so orak iyan o di na piyotolan sa sangoran a ba pekaped ko dii kapelimolimod o manga pagtaw o Allah.
So taw a inimbawata sa di kawing na di pekaped ko dii kapelimolimod o manga pagtaw o Allah taman ko ikasapolo apid ko kebabadan on.
Da a Amoniyo o di na Mowabiyo a apiya sii pen ko ikasapolo a apid o kebabadan on a ba pekasoled ko dii kapelimolimod o manga pagtaw o Allah.
Aya sabap iyan na minda siran o ba siran rekano makabegay sa pangenengken ago ig isako pelalakaw kano ko kiyapakaawa iyo sa Misir na tindanan iran si Balaam a wata i Biyor a taga Pitor sii sa Misopotamiya sa kapesintai niyan rekano.
Inonta bo na da pakinega o Allah a Tohan iyo si Balaam ka kilid iyan so paninta na biyaloy niyan baden a rakmat ka pekebabayaan kano o Allah a Tohan iyo.
Di kano pakipengginawai ko manga Mowabiyo ago so manga Amoniyo aya pen o ba kano nggolaola sa apiya antonaa a ipetegompiya iran sa taman sa pakataman.
Di niyo kegowaden so manga taw sa Idomiya ka manga pagari niyo siran na di niyo kegowaden so manga Imisiren ka miyakabaling kano a manga mananangga sii ko inged iran.
Ipoon ko ikatelo a apid o kebabadan kiran na pekaped siran ko dii kapelimolimod o manga pagtaw o Allah.
Igira a kekampo kano sii ko di niyo dii kapakitidawa ko manga ridoay niyo na lidasi niyo so apiya antonaa a pekakaram rekano.
O aden a mama sii rekano a miyadalem a hadas ka tiyogaan a biga sii ko katotoroga on na pekaliyo sekaniyan ko kampo na pekatareg roo pasin.
Ogaid na amay ka kegabi na makapendiyonob sekaniyan na sii ko kiyasedep o alongan na pekasoled sekaniyan ko kampo.
Senggay kano sa darpa ko liyo o kampo a diyamban iyo.
Rakesi niyo so manga kasangkapan iyo sa kali na igira a pepekaodo kano na kalot kano na go niyo petemboni so maresik.
Ka so Allah a Tohan iyo na dii magenebeneb ko kampo niyo sa kapelindinga niyan rekano ago so kapelada niyan ko manga ridoay niyo sii rekano. Na paliyogat a malolompiyo so kampo niyo kaan da a maresik sii rekano a ba niyan mailay a kitalikod iyan rekano.
O aden a oripen a miyakapalagoy a miyagapas reka na di ngka tegela komasoy ko kadnan iyan.
Pakakadena ngka sekaniyan sii rekano ko apiya anda i kepili iyan sii ko manga inged iyo a kebayaan iyan komaden. Di ngka sekaniyan pekabobologi.
Da a babay o di na mama a taw sa Israil a ba makapesondal roo ko pesimbaan ko barahala.
Di niyo pagowita ko Timplo o Allah a Tohan iyo so iniyapin ko sondal a babay o di na mama a aya itoman ko inisemaya iyo ka piyakagowagowad siran ko Allah a Tohan iyo.
Di ngka pekaisega so pirak kaoyagan o di na apiya antona onon a keotang o ped ka a Israil.
Kepakay a pekaisegen ka so otang o mananangga ogaid na di ngka pekaisega so otang o ped ka a Israil kaan kano karakmati o Allah a Tohan iyo ko langon taman a di niyo dii nggalebeken sii ko inged a pesongowan iyo sa katengana niyo ron.
O pesemaya ka ko Allah a Tohan ka na di ngka pendarainonen a kitomanen ka on ka mataan den a sekaten ai o Allah a Tohan ka na o di ngka tomanen na kesala ka a miyakandosa.
So di ngka kapesemaya na kena a ba dosa
Ogaid na apiya antonaa i inisemaya a ka ko Allah a Tohan ka a iklas a kiyateroa ngka on na paliyogat a kipenggolalanen ka on.
O somoled ka ko asinda a obas o siringan ka na pekakan ka on sa taman sa kabaya a ka ogaid na di ngka on ketagoan so balengkat ka.
Opama ka makapangaroma so mama sa babay a miniarong sa di niyan kebebayaan sabap sa aden a kiyatokawan iyan a piyakayaya makapantag ko babay na o somorat so mama sa kapasadan a kambelag a ibegay niyan ko babay ago pakaawaan iyan ko walay niyan
Na amay ka makaawa ko walay niyan na o pangaromaa peman o salakaw a mama
Na o kagowaden pen so babay o miyaori a miyakapangaroma on a somorat mambo sa kapasadan a kambelag a ibegay niyan on ago pakaawaan iyan ko walay niyan o di na o matay angkai a miyaori a karoma niyan
Na di kepakay o ba mapangaroma peroman so babay o miyaona a karoma niyan ko oriyan o kiyabatali ron ka piyakasisingay ini ko Allah. Di niyo tagoi sa dosa so inged a imbegay rekano o Allah a Tohan iyo a mapekewali niyo.
O gopen miyakapangaroma so mama na di mapekaonot ko manga sondaro a dii makitidawa aya pen o ba kasangani ko ped a galebek. Ka kebegan sekaniyan sa bayabaya ko soled o saragon kaan makatareg sa walay ago mapakapiya niyan a ginawa o babay a piyangaroma niyan.
Igira a pepangotang ka sa ped a taw na di ngka kowaa so galingan iyan a ator a kisanda ko otang iyan ka lagid bo o ba aya ngka on kinowa a sanda na so ipekeoyag o pamiliya niyan.
O aden a miyangidnap ko lagid iyan a Israil kaan iyan maoripen o di na mapesa na mbonoon so miyangidnap. Giyanan i kapekadaa niyo sangkanan a kamarataan sii rekano.
Makapantag ko paniyakit a bowa na piyapiyai niyo tomoman so ipaginsarat rekano o manga imam a manga Libitiyo. Nggolalanen iyo piyapiya so inisogo aken kiran.
Tademi niyo so pinggolaola o Allah a Tohan iyo ki Mariyam sii ko kapelalakaw niyo a poon sa Misir.
Amay ka aden a pegotangen ka ko siringan ka na di ngka soledi so walay niyan sa kakowaa ngka ko isenda iyan on.
Sii ka den sa liyo na nayawa ngka baden a kiliyon iyan ko isenda iyan reka.
O miskin sekaniyan na di ngka tengana ko walay ngka so nditaren a inisanda iyan ko mababasa gawii.
Kasowin ka den ko di pen kasedep o alongan kaan iyan mipakatorog. Penalamatan ka niyan na imbilang ai o Allah a Tohan ka a aya ngka kaontol.
Di ngka pelimbongi so pesokayan ka a gomagalebek a miskin ago kadodowaanan apiya anda ko lagid ka a Israil o di na mananangga a sii babaling ko isa ko manga siti niyo.
Began ka on so sokay niyan sa oman gawii ko di pen kasedep o alongan ka miskin sekaniyan na sasanaan iyan ai. Ka o di ngka ini nggolaolaa na pepanonen ka niyan ko Allah na kesala ka a miyakandosa.
Di kebono so ama sabap ko sala o wata iyan aya pen o ba bonoa so wata sabap ko sala o ama iyan. Aya bo a kibono ko taw na so rek iyan a kasalaan.
Di niyo perampasi sa kabenar so mananangga o di na so ilo aya pen o ba niyo kowaa so nditaren o balo a sanda.
Tatademi niyo a miyapangongoripen kano roo sa Misir na so Allah a Tohan iyo na piyakamaradika kano niyan roo. Giyanan i sabap a inisogo aken rekano a nggolaolaa niyo ai.
Igira a petimoon iyo so manga pereperan a miyaragon iyo ko dii mbabasokan na o aden a miyalepas iyo a sabekes a pereperan a minibegak iyo roo ko lopa iyo na di niyo anan kesowi o ba niyo kowaa ka begaken iyo ron den a kekowa o manga mananangga manga ilo ago so manga balo kaan kano karakmati o Allah a Tohan iyo ko langon a manga galebek iyo.
Igira a perebasen iyo so manga olibi niyo na di niyo pekesowi romopo so miyanga lalamba ko manga sapak o kayo begaken iyo so pekelamba on kaan makowa o manga rait manga ilo ago so manga balo.
Igira a perebasen iyo so manga obas iyo ko asinda na di niyo ai pengosipi so pekibegak ko manga obas na kekowa o manga mananangga manga ilo ago so manga balo.
O aden a rido o dowa kataw na wita niyo ko dii kokoman kaan makokom o pangongokom na pekabenaren iyan so da a sala iyan ago selaan iyan so miyakasela.
O domadait ko miyakasela a kapelepedi ron na mapekagepe sekaniyan o pangongokom ko hadapan iyan na pekilepedan iyan den sa taman sa kadakel o kibayad ko minisela iyan.
Ogaid na aya bo a kadakel a kileped on na sii bo taman ko pat polo. O pakilepedi sa kalawanan ai na mapekaito sekaniyan ko kapegilaya ngka on.
Di niyo pongesa so sapi igira a pegegiken iyan so ilaw.
O matitimo sa darpa so dowa a magari a mama na matay so isa on a da a wata iyan a mama na so babay a inikabalo niyan na di makipengaroma ko mama a kena a ba ped ko pamiliya. So pagari o miyatay na aya makapengaroma ko babay a aya niyan kitomanen ko atastanggongan o kaiipagi niyan on.
Na so paganay a ipembawata iran a mama na aya pekaawid ko ngaran o magari a miyatay kaan di kepapas so ngaran iyan sii sa Israil.
Ogaid na o di pagiyog so mama sa kapengaromaa niyan ko inikabalo o pagari niyan na pekasong so babay ko manga pelokelokesen sii ko gimowa o siti na mapetero iyan a So pagari o karoma ko na da iyog o ba niyan mabangon so ngaran o pagari niyan sii sa Israil. Di niyan itoman so atastanggongan o ipag aken.
Na pekitawag o manga pelokelokesen ko siti so mama a mipembitiyarai ran. O itegel iyan tero a Di aken kabaya o ba aken pangaromaa so babay
Na so bitowanen o pagari niyan na magobay rekaniyan ko hadapan o manga pelokelokesen na kekowa niyan on so isa ko tinilas iyan na kedodaan iyan sa paras so ipag iyan a peteroon iyan a Giyai i penggolaolaan ko mama a minda sa kambangona niyan ko walay o pagari niyan.
Na so kebabadan sangkoto a mama sii sa Israil na pagingaranan sa Pamiliya o Kinowaan sa Tinilas.
O aden a dowa kataw a mama a dii mbono a miyobay kiran so karoma o isa on ka tebangan iyan so karoma niyan na go niyan kapeti so orak o peperaneg ko karoma niyan
Na potola niyo ron so lima niyan. Di niyo sekaniyan kepediin.
Aya niyo bo osara so ontol ago tarotop a manga timbangan ago panakes kaan matey a kapeginetaw niyo roo ko lopa a imbegay rekano o Allah a Tohan iyo.
Ka so apiya antawaa a dii melilimbong ko kapegosara niyan ko di ontol a timbangan ago panakes na piyakagowagowad ko Allah a Tohan iyo.
Tademi niyo so pinggolaola rekano o manga Amalik sii ko kapelalakaw niyo isako makaliyo kano sa Misir.
Sii ko tanto rekano a kiyadokawi na siyondolan kano iran ko kapelalakaw niyo na piyamono iran so di pemakarag lomakad a maooriyan. Da a kalek iran ko Tohan!
Amay ka matangan iyo so lopa a imbegay rekano o Allah a Tohan iyo a mapekewali niyo ago makabaling kano ron
Na disomala a kowaan o oman i isa rekano so ped ko langon a paganay a miyaragon ko lopa a imbegay reka o Allah a Tohan iyo na awidi ngka ini a tatagoon ko reban roo ko darpa a pinili o Allah a Tohan ka a pesimbaan rekaniyan.
Song ka ko imam a aya petelagad sa masa oto na teroa ngka on a Penalamatan ko so Allah a Tohan ko sangkai a gawii ka miyakatalingoma ko ko lopa a inisepa o Allah a imbegay niyan ko manga apoapoan tano.
Na kowaan o imam so reban sii sa lima ngka na imbetad iyan ko danga o aparan o Allah a Tohan ka.
Samaoto na teroa ngka ko kamamasaan o Allah a Tohan ka a So apoapoan aken a so Yakob na dii magenebeneb a taga Aramiya na somiyong sekaniyan sa Misir a ped o pamiliya niyan a kena a ba siran madakel. Komiyaden siran roo na miyabaloy a mala a nasiyon a mabager ago mala i gees.
Ogaid na pimarataan tano o manga Imisiren ago riyasay iran a tigel tano iran makanggalebek sa maregen.
Gomiyoraok tano a miyamangni sa tabang ko Allah a Tohan o manga apo tano na miyaneg tano niyan a miyailay niyan so kapepakabobologi ago kaperasaya rektano ago so kapakamboboko.
Na iniliyo tano o Allah sa Misir a nggolalan ko mala i kapaar a lima niyan ago so mabager a barokan iyan a minggalebek sa manga ala a piyakalekelek ago piyakamemesa a nanao.
Inowit tano niyan sangkai a darpa na inibegay niyan rektano angkai a pekepakayan ago oodaren a lopa.
Imanto ya Allah na inawidan aken angkai a paganay a miyaragon ko lopa a inibegay ngka raken. Na betaden ka so reban ko hadapan o Allah a Tohan ka na simbaa ngka sekaniyan.
Samaoto na kabebaya ka baden sii ko langon a kamapiyaan a inibegay reka o Allah a Tohan ka ago sii ko pamiliya ngka na perakesen ka sii so manga Libitiyo ago so manga mananangga a sii rekano babaling.
Oman ikatelo ragon na giyoto so ragon a kimbegan ka ko ikasapolo bagi ko langon a miyaragon ka sii ko manga Libitiyo so manga mananangga so manga ilo ago so manga balo a kibabaling ko manga siti niyo kaan siran on makakan ago manga oosog.
Amay ka manggolaola ngka ini na teroa ngka ko Allah a Tohan ka a Da den a ba aken liyamba ko soti a ikasapolo bagi sii ko walay aken ka inibegay aken den ko manga Libitiyo ago sii ko manga mananangga manga ilo ago so manga balo a giyoto so inisogo o ka. Da aken den sogoka so manga sogoan ka aya pen o ba aken kiyalipati.
Da ako kan sangkai a soti a bagian sii ko kapakamboboko aken aya pen o ba aden a siko aken on sii ko kadadalem aken a hadas na da den a inisapaat aken on ko miyamatay. Ka piyaratiyaya aken seka ya Allah a Tohan ko na ininggolalan aken so langon taman a inisogo o ka raken.
Tolong ka san sa kasorgaan a so soti a kakadenan ka na rakmati ngka so manga pagtaw ngka a Israil a lagid mambo angkai a pekepakayan ago oodaren a lopa a inibegay ngka rekami a giyoto so inisepa a ka ko manga apo ami.
Sii sangkai a gawii na inisogo rekano o Allah a Tohan iyo so kinggolalanen iyo sangkai a manga taritib ago manga kokoman. Kagiya ka maoto na tomana niyo ai piyapiya sa iklas ko poso iyo ago iklas ko niyawa niyo.
Pimataanan iyo sangkai a gawii a so Allah i Tohan iyo. Initopa niyo a kedegen iyo so manga lalan iyan ago tomanen iyo so manga taritib manga sogoan ago so manga kokoman iyan ago peratiyayaan iyo sekaniyan.
Na pimataanan mambo o Allah sangkai a gawii a sekano i mala on i arga a manga pagtaw niyan ka giyoto so initopa niyan rekano na disomala a katomana niyo ko langon a sogoan iyan.
Na ipengkat kano niyan sa maporo a di so apiya antonaa a ped a nasiyon a inaden iyan na mbegan kano sa podi bantogan ago menang. Kebaloy kano a soti a manga pagtaw o Allah a Tohan iyo a giyoto so initopa niyan.
Si Mosa a ped iyan so manga pelokelokesen sa Israil na pitero iyan ko manga taw a Tomana niyo langon angkai a manga sogoan a inibegay aken rekano imanto.
Amay ka makaripag kano ko Lawasaig a Yordan a makasoled kano ko inged a imbegay rekano o Allah a Tohan iyo na batiyong kano ron sa manga ala a ator na lapisi niyo sa sominto.
Na soraten iyo ron so langon a manga katero angkai a kitab amay ka makaripag kano ago makasoled ko pekepakayan ago oodaren a lopa a initopa o Allah a Tohan o manga apo iyo a imbegay niyan rekano.
Amay ka inisampay kano ko sabala a Yordan na batiyonga niyo angkoto a manga ator roo ko Palaw a Ibal a so den so inisogo aken rekano imanto na lapisi niyo sa sominto.
Roo kano mbaal sa aparan a ator a pesepaatan sii ko Allah a Tohan iyo. Di niyo pagosari so manga ator sa kasangkapan a potaw
Ka so aparan o Allah a Tohan iyo na disomala a aya on pagembaalan na so manga ator a da panapili. Na sapaat kano ron sa petotongen a manga sapaat ko Allah a Tohan iyo.
Korban kano ron pen sa manga ayam pantag bo ko kanggiginawai na kana niyo ai sa kapekebabaya sii ko hadapan o Allah a Tohan iyo.
Na sii sangkoto a manga ator a lalapisan sa sominto na soraten iyo sa marinayag so langon a manga katero angkai a kitab.
Mandiyadi na so Mosa ago so manga imam a manga Libitiyo na pitero iran ko langon a manga Israil a Rerenek kano hey manga Israil na pamakineg kano! Imanto a gawii na miyabaloy kano a manga pagtaw o Allah a Tohan iyo.
Kagiya ka maoto na paratiyayaa niyo so Allah a Tohan iyo na tomana niyo so manga sogoan ago manga taritib a ipembegay aken rekano imanto.
Sii den sangkoto a gawii na ininsaratan o Mosa so manga taw a tig iyan a
Amay ka makaripag kano sa Yordan na giyangkai a manga mbatabataa na pekatindeg ko Palaw a Girisim sa kapekalangkapa iran ko manga rakmat o Allah so mbatabataa a Simiyon Libi Yodah Isakar Yosop ago Baniyamin.
Na roo ko Palaw a Ibal na aya pekatindeg on sa kapekalangapa iran ko manga paninta na so mbatabataa a Robin Gad Asir Sibolon Dan ago Naptali.
Na so manga Libitiyo na mapetero iran sa matanog sii ko langon a Israil a
Kemorkaan so taw a magembaal sa barahala a peteongen o di na towangen a pekatindegen iyan sa masolen. Giyangkai a barahala a galebek o mapasang i kapenday na piyakagowagowad ko Allah. Na mapetero o langon a taw a Amin!
Kemorkaan so taw a pekaitoon iyan so ama iyan o di na so ina iyan. Na mapetero o langon a taw a Amin!
Kemorkaan so taw a perangkireban iyan so temanaan o lopa o siringan iyan. Na mapetero o langon a taw a Amin!
Kemorkaan so taw a pendadagen iyan so bota ko kapelalakaw niyan. Na mapetero o langon a taw a Amin!
Kemorkaan so taw a perampasan iyan sa kabenar so mananangga so ilo o di na so balo. Na mapetero o langon a taw a Amin!
O paratiyayaa niyo so Allah a Tohan iyo ago piyapiyai niyo tomoman so langon a sogoan iyan a ipembegay aken rekano sangkai a gawii na ipengkat kano niyan sa lebi a maporo ko langon a nasiyon sa doniya.
Na so langon angkai a rakmat na kitemo ago ketatap rekano o paratiyayaa niyo so Allah a Tohan iyo
Kerakmatan kano sii ko siti na kerakmatan kano sii ko dii mbabasokan.
Kerakmatan so pekebabadan rekano so ipagonga o manga pamomolan ko lopa iyo ago so di imbabawata o manga pangangayamen iyo a manga sapi bilibili ago kambing.
Kerakmatan so pereperan a pepanga raragon iyo ago so manga pangenengken a di on dii mbaalan.
Kerakmatan kano apiya anda kano pesong a melagid ko kapelalakaw niyo ago kapembaling.
Pekitaban rekano o Allah so manga ridoay niyo a makipetidawa rekano. Pegisaisa siran ko kapesondoli ran rekano ogaid na pemalagoy siran a makapembelabelag sa pito bagi.
Penoon o Allah a pereperan so manga taliyong iyo na perakmatan kano niyan ko langon a di niyo dii nggalebeken roo ko inged a imbegay niyan rekano.
O petomana niyo so manga sogoan o Allah a Tohan iyo ago pekedegen iyo so manga lalan iyan na mbelowin kano niyan a soti a manga pagtaw niyan a giyoto so inisepa iyan rekano.
Samaoto na keilay o langon a taw sa doniya a piyamili kano o Allah a rek iyan na ikelek kano iran.
Na kitaralo a kapekapiyaa rekano o Allah sii ko inged a inisepa iyan ko manga apo iyo a imbegay niyan rekano ka mbegan kano niyan sa madakel a wata madakel a pangangayamen ago madakel a pereperan.
Pelekaan o Allah so langit a so katataliyongan ko manga kamapiyaan iyan ka pekioranan iyan so manga lopa iyo sii ko mosim iyan na perakmatan iyan so langon a di niyo dii nggalebeken. Makapemagotang kano ko madakel a ped a nasiyon ogaid na di kano kiran pekaotang.
O tagoa niyo sa ginawa so manga sogoan o Allah a Tohan iyo a ipembegay aken rekano sangkai a gawii ago piyapiyaan iyo ai tomoman na mbelowin kano niyan a keona a kena a ba keori na kelalayon kano den mipoporo a kena a ba mibababa.
O ba kano silay sa kawanan diwang poon ko apiya antonaa sogoan a ipembegay aken rekano imanto sa kasengora niyo ko salakaw a manga tohan sa kasimbaa niyo ron.
Ogaid na o di niyo peratiyayaa so Allah a Tohan iyo ago di niyo piyapiyaan tomoman so langon a sogoan ago manga taritib a ipembegay aken rekano imanto na so langon angkai a paninta na kitana ago ketatap rekano
Kemorkaan kano sii ko siti ago sii ko dii mbabasokan.
Kemorkaan so pepanga raragon iyo ago so manga pangenengken a di on dii mbaalan.
Kemorkaan so pekebabadan rekano so ipagonga o manga pamomolan ko lopa iyo ago so di imbaba wata o manga sapi manga bilibili ago manga kambing iyo.
Kemorkaan kano apiya anda kano pesong a melagid ko kapelalakaw niyo ago kapembaling.
Tomparakan kano o Allah sa kamoralaan kalilibog ago awid a akal ko langon a di niyo dii nggalebeken taman sa tekaw den ago matarotop a kakebinasa niyo sabap ko marata a pinggolaola niyo ko kiyatalikodi niyo ko Allah.
Pekagedamen kano o Allah sa manga paniyakit taman sa maiped kano niyan roo ko inged a pesongowan iyo a ketangan iyo.
Siksaan kano o Allah sa kaperayor panenggaw ago manga lebag na itelingoma niyan ko manga pereperan iyo so mayaw a ndo taon manga merat ago olabong na ketatap rekano angkai a manga kamoralaan taman sa mamatay kano.
Di den pekaoran so langit ko kaporoan iyo ka pembaloy a lagid o tombaga na pekategas so lopa ko kababaan iyo ka pembaloy a lagid o potaw.
Apiya o oran a imbegay o Allah ko lopa iyo na baden bayanek ago lopapek a pekatanaan iyan rekano a poon sa langit taman sa mabinasa kano den.
Pekitaban kano o Allah ko manga ridoay niyo. Pegisaisa kano ko kapesondoli niyo kiran ogaid na pemalagoy kano a makapembelabelag sa pito bagi na penga aalek so langon a taw sa doniya amay ka mailay iran so miyasowa iyo.
So manga bangkay niyo na pegdasen o manga papanok ago manga iila a binatang na da den a ba kiran mbogaw.
Giyai i manga rokon o kapasadan a inisogo o Allah ko Mosa a pagembaalan iyan mipantag ko manga mbawataan o Israil sii sa inged a Mowab. Ipegoman ai ko kapasadan a pimbaalan o Allah mipantag kiran roo ko Palaw a Sinay.
Tinimo o Mosa so langon o manga Israil na pitero iyan kiran a Sekano den i miyakailay ko langon a pinggolaola o Allah ko Piraon roo sa Misir ago sii ko langon a sanasanaan iyan ago sii ko dalem a inged iyan.
Kiyamasaan iyo so piyakalekelek a manga tiyoba manga nanao ago manga ala i kabarakat a pinggolaola niyan.
Ogaid na taman den imanto na da kano den begi o Allah sa pamikiran a kisabot iyo o di na manga mata a kiilay niyo o di na manga tangila a kineg iyo.
Sii ko soled o pat polo ragon a tig o Allah na inagak aken sekano sii ko disirto na da den manga kikisi so manga nditaren iyo aya pen o ba miyanga bibinasa so manga tinilas iyo.
Roo na da kano makakan sa paan aya pen o ba miyakainom sa arak o di na ped a mabisa a panginginomen. Ogaid na bigan aken sekano sa ipekeoyag iyo kaan iyo katokawi a saken so Allah a Tohan iyo.
Na isako makaoma kano sangkai a darpa na si Sihon a dato sa Hisbon ago si Og a dato sa Basan na somiyampang rektano a makipetidawa ogaid na tiyaban tano siran.
Inagaw tano so lopa iran na inibegay tano a mapekewali o manga mbatabataa a Robin Gad ago so sabaad ko mbatabataa a Manasih.
Kagiya ka maoto na tomana niyo piyapiya so manga rokon angkai a kapasadan kaan kano makapiya i bobolos ko langon a di niyo dii nggolaolaan.
Tomitindeg kano langon imanto ko kamamasaan o Allah a Tohan iyo a so manga olowan ko manga mbatabataa rekano so manga pelokelokesen ago so manga sanasanaan ago so langon a ped o manga Israil a manga mama
A rakes o manga wata iyo ago manga karoma niyo ago so pen so manga mananangga a kibabaling ko kampo niyo a aya dii nggogoray ko manga itagon iyo ago dii manageb sa ig.
Sisii kano imanto kaan kano makasoled ko kapasadan o Allah a Tohan iyo a pegembaalan iyan mipantag rekano sangkai a gawii a tiyangked iyan ko kiyasepa.
Ka tengkeden iyan sangkai a gawii a manga pagtaw kano niyan ago sekaniyan den i Tohan iyo a giyoto so miyatero iyan rekano ago inisepa iyan ko manga apoapoan iyo a so Ibrahim Iskak ago so Yakob.
Ketademan iyo so kiyapaginetaw tano roo sa Misir ago so kiyapakaokit tano ko kalopaan o ped a manga nasiyon a inipanagad tano.
Miyailay niyo so piyakagowagowad a manga barhala iran a kayo ator pirak ago bolawan.
Na pananggilai niyo o ba aden a mama o di na babay o di na pamiliya o di na mbatabataa sii rekano a ba makatalikod so poso iyan ko Allah a Tohan tano sa kasimbaa niyan ko manga katohanan angkai a manga nasiyon ka giyanan na lagid o bekaw sii rekano a magto ago pekaonga sa mapait a towa.
Pananggilai niyo o ba aden a isa rekano a amay ka maneg iyan so manga katero angkai a inisepa o Allah na ba niyan den pegakoli a ginawa niyan a peteroon iyan a Tegompiya ako apiya pen ipepaginetaw aken so baya a ginawa ko! Ka pekabinasa ini rekano langon a manga pipiya ago manga rarata.
Di den perilaan o Allah angkoto a taw. Sokeyaw rekaniyan baden so rarangit ago so kapanaod o Allah na kitana on so langon a paninta a minisorat sangkai a ribro na pepasen o Allah so ngaran angkoto a taw sii ko dalem a doniya.
Tendoon sekaniyan o Allah ko langon a mbatabataa sa Israil a kemorkaan o langon a manga paninta o kapasadan a misosorat sangkai a ribro a Kitab.
So pekatalingoma a manga apid a ndatar so kebabadan rekano ago so manga mananangga a poon ko manga wawatan a darpa na keilay iran so manga kamoralaan ago so manga paniyakit a inisiksa o Allah ko inged iyo.
Keilay iran a so langon a kalopaan on na miyatotong den a lalangkapen a sandawa ago timos a da den a ba on mapemola ago da a ba on pegto a apiya so manga otan. Kelagid oto o manga siti a Sodom ago Gomorah a rakes on a Admah ago Sibowim a piyaminasa o Allah sii ko tanto a kapekerarangiti ron.
Na ipagise o langon o manga nasiyon a Ino aya penggolaolaa o Allah sangkai a inged? Antonaa i kiyasabapan sangkai a pesokeyaw a mala a rarangit iyan?
Na aya isembag kiran na Sabap sa tiyalikodan angkoto a manga taw so kapasadan o Allah a Tohan o manga apo iran a inembaalan iyan mipantag kiran isako miliyo niyan siran sa Misir.
Somiyangor siran ko salakaw a manga tohan na miyanalagad siran on ago sominimba a so manga tohan a di iran katawan ago inisapar o Allah a kasimbaa iran on.
Sabap roo na mimborngat so gani o Allah sangkai a inged na piyakatana iyan on so langon a paninta a minisorat sangkai a ribro.
Na sii ko minitaralo a kapekerarangiti ko Allah ago so di niyan dii kanggani na biyadot iyan siran ko inged iran na initaog iyan siran ko ped a inged a ndodoo siran imanto.
Inosay aken rekano den imanto angkai a manga rakmat ago manga paninta na amay ka minitana ini den langon sii rekano na ketanodan iyo angkai a pitero aken sii ko kandodoo niyo ko manga inged a ron kano initaog o Allah a Tohan iyo.
Sa masa oto na o kasoy kano ago so manga wata iyo ko Allah a Tohan iyo sa iklas ko poso iyo ago iklas ko niyawa niyo ago tomanen iyo so langon a sogoan iyan a ipembegay aken rekano imanto
Na ipengalinggagaw kano o Allah a Tohan iyo na timoon kano niyan a poon ko langon o manga inged a ron kano niyan minisagomparak na mbelowin kano niyan peroman a tetagompiya.
Apiya pen o minitaog kano den ko pinakamawatan a darpa ko doniya na timoon kano o Allah a Tohan iyo na ikesoy kano niyan a poon roo
Ka pagowiten kano niyan ko lopa a kiyabalingan gowani o manga apo iyo na ketangan iyo peroman. Na pakapetegompiyaan ago pakapendakelen kano niyan a di so manga apo iyo.
Sotin o Allah a Tohan iyo so manga poso iyo ago so poso o manga kebabadan rekano kaan iyo sekaniyan kabebayai sa iklas ko poso iyo ago iklas ko niyawa niyo kaan kano pekeoyagoyag.
Na itena o Allah a Tohan iyo angkai langon a manga paninta ko manga ridoay niyo a pekegowad ago pepanatro rekano
na peratiyayaan iyo peroman so Allah a Tohan iyo na tomanen iyo so langon o manga sogoan iyan a ipembegay aken rekano imanto.
Mbelowin kano o Allah a Tohan iyo a tanto a mapiya i bobolos sii ko langon a di niyo dii nggolaolaan. Mbegan kano niyan sa madakel a wata ago manga pangangayamen ago mala a pepanga raragon iyo ka ikebabaya peroman o Allah so kapepakategompiyaa niyan rekano a lagid mambo o kiyababayaan iyan mapakapetegompiya so manga apo iyo
Asar ka peparatiyayaan iyo so Allah a Tohan iyo ago petomanen iyo so manga sogoan iyan ago manga taritib a minisorat sangkai a ribro a Kitab na o kasoy kano ko Allah a Tohan iyo sa iklas ko poso iyo ago iklas ko niyawa niyo.
Giyangkai a ipesogo aken rekano imanto na kena a ba tanto rekano a maregen o di na mawatan.
Kena a ba ndodoo sa kasorgaan a disomala a ipagise iyo a Antawaa i penik sa kasorgaan a makawit on sii rektano kaan tano maneg ago matoman?
Kena ini mambo a ba roo ko sabala a ragat a disomala a ipagise iyo a Antawaa i meripag sa ragat a makawit on sii rektano kaan tano maneg ago matoman?
Ka tanto rekano a marani angkai a manga sogoan a sisii bo ko manga ngari iyo ago sii ko pamikiran iyo kaan iyo matoman.
Ilaya niyo man ka piyalad aken rekano sangkai a gawii so kakepilia niyo ko kamapiyaan ago kaoyagoyag o di na so kamarataan ago kapapatay.
O nggolalanen iyo so ipesogo aken rekano imanto a so kapekebabayai ko Allah a Tohan iyo so kapekedega ko manga lalan iyan ago so kapetomana ko manga sogoan manga taritib ago manga kokoman iyan na keoyagoyag kano ago tanto a pendakel na perakmatan kano o Allah a Tohan iyo sii ko lopa a pesongowan iyo a ketangan iyo.
Ogaid na o tomalikod so manga poso iyo ago di kano peratiyaya ka ba kano den maagak sa kapesimba ko salakaw a manga tohan ago so kapenalagadi ron
Na peyagen ko rekano sangkai a gawii a mataan den a kebinasa kano. Di ketey a kapeginetaw niyo roo ko lopa ko sabala a Yordan a pesongowan iyo a mapekewali niyo.
Na pakapeseksiin ko so kasorgaan ago so doniya sa piyalad aken rekano den sangkai a gawii so kapilia ko kaoyagoyag o di na so kapapatay so rakmat o di na so paninta. Na pilia niyo so kaoyagoyag kaan kano pekeoyagoyag ago so manga wata iyo!
Tomiyaros den tero so Mosa ko manga Israil
A tig iyan a Miyakamagatos ago dowa polo ragon a idad aken imanto na di ako rekano den makapegolowan. Liyo ron pen na pitero raken o Allah a Di ka pekaripag sa lawasaig a Yordan.
So den so Allah a Tohan iyo i pengonaan rekano ron romipag na mbinasaan iyan angkoto a manga nasiyon sii ko kapegantap iyo kiran na pagagaon iyo so lopa iran. Si mambo si Yosowa na pengonaan rekano romipag a giyoto so pitero o Allah.
Na aya penggolaolaan o Allah sangkoto a manga nasiyon na datar o inikidia niyan ki Sihon ago si Og a so manga dato o manga Amoriyo isako binasaan iyan siran a rakes o lopa iran.
Peladen siran rekano o Allah na nggolaolaa niyo kiran so langon a inisogo aken rekano.
Pakababager kano ago pakawawaraw! Di kano kelek aya pen o ba niyo siran kewanen ka so den so Allah a Tohan iyo i moonot rekano. Di kano niyan mbelagen aya pen o ba niyan talikodi.
Tiyawag o Mosa si Yosowa na pitero iyan on sii ko kamamasaan o langon o manga Israil a Pakababager ka ago pakawawaraw ka seka i makapegolowan sangkai a manga taw ko kasoled iran ko lopa a inisepa o Allah ko manga apo iran a imbegay niyan kiran na seka i pembagibagi kiran on sa kapekewaliya iran on.
So den so Allah i pepangonaan rekano na keped sekaniyan rekano. Di ka niyan den mbelagen aya pen o ba niyan talikodi. Di ka kelek aya pen o ba ka kadai sa akal.
Inisorat o Mosa angkai a Kitab na piyalad iyan ko manga imam a manga Libitiyo a aya pegawid ko Kaban sa Kapasadan o Allah ago sii ko langon a pelokelokesen sa Israil.
Na inisogo kiran o Mosa a Sii ko kakepopos o oman pito ragon sii ko ragon a kiperilaan ko manga otang sii ko masa a dii kaselaselaa ko Pista ko manga Lawig
Na batiyaa niyo angkai a Kitab ko kapekenega on o langon o manga Israil igira a di siran dii timotimo ko kamamasaan o Allah a Tohan iyo roo ko darpa a piliin iyan a pesimbaan on.
Timoa niyo langon so manga taw a manga mama manga babay manga wata ago so manga mananangga a kibabaling sii ko manga inged iyo kaan iran ai mapakineg ago masowa so kikaleken ko Allah a Tohan tano ago so katomana piyapiya ko langon a sogoan sangkai a Kitab.
Nggolaolaa niyo ai kaan so manga wata iyo a di iran katawan angkai a Kitab na maneg iran ago masowa iran so kipekeleken ko Allah a Tohan iyo taman ko kapepaginetaw niyo sii ko lopa a keripag iyo a Yordan sa katengana niyo ron.
Pitero o Allah ko Mosa a Magaan den makatalingoma so gawii a kapetay ngka. Tawaga ngka si Yosowa na pangadap kano a dowa sii ko Barombarong a dii Telabokan kaan aken sekaniyan kainsarati. Na somiyong so Mosa ago si Yosowa ko Barombarong na piyakaadap iran on a ginawa iran
Na mipeyag kiran so Allah sii ko mapopolaos a gabon a tomitindeg ko poro o gimowa o Barombarong.
Na pitero o Allah ko Mosa a Magaan ka den matay a kitapi ko manga apo o ka. Maipos oto na magongkir angkanan a manga taw na pepoonan iran somimba so manga katohanan o manga rait roo ko inged a pesongowan iran. Telikodan ako iran ago sogoken iran so kapasadan a pimbaalan aken mipantag kiran.
Sa masa oto na pemborngat kiran so gani aken na telikodan aken siran pegnaan ko kiran a paras aken na kebinasa siran. Madakel a piyakalekelek a kamoralaan a itomparak kiran na ipagise iran sangkoto a masa a Ba kena angkai a manga morala a minitomparak rektano na sabap den sa kena a ba maaped rektano so Allah?
Na mataan den a pegnaan ko kiran a paras aken sangkoto a masa sabap ko langon a kamarataan a pinggolaola iran ko kiyapananangorana iran ko salakaw a manga tohan.
Imanto na soraten ka angkai a bayok na go ngka pangendaon ko manga Israil na pakimbayoken ka kiran kaan ai mabaloy a peseksi sa kibenar kiran.
Pagowiten ko siran ko pekepakayan ago oodaren a lopa a inisepa aken a imbegay aken ko manga apoapoan iran. Pengangan siran roo ago penga oosog ago penga oolitan na amay ka magiyoto na sengor siran ko salakaw a manga tohan ago simbaan iran na pesodiin ako iran ago sogoken iran so kapasadan aken.
Lekai ngka a tangila ngka hey langit ka petero ako Pamakinega ngka hey lopa so manga katero o modol aken.
Keolog so manga ndao aken a datar o oran magetek so manga basa ko a lagid o namog ago lagid o tagitim sii ko pelolonaw a manga pamomolan ago lagid o tarintik sii ko paotanotan.
Pekalangkapen aken so Ingaran o Allah podiya niyo so kala o Tohan tano!
Sekaniyan i Lakongan madidiyangka so manga galebek iyan na maontol so langon a okitokit iyan. Tomotoman sekaniyan a Tohan a di den penggolaola sa ribat a maontol sekaniyan ago matito.
Ogaid na piyakakerata iyo a manga ginawa niyo kena den a ba kano mapapatot a kibilang a manga pagtaw niyan sekano a madodosa ago mabibibid a nasiyon!
Ba giyai i imbadal iyo ko Allah hey sekano a lalong a manga taw a da a manga akal iyan? Ba kena a ba sekaniyan i ama iyo a miyaloy rekano a rek iyan a miyaden rekano ago miyakambeken?
Tanodi niyo so miyanga oona a manga gawii pamimikirana niyo so miyanga iipos a manga masa. Isei niyo so manga ama iyo makapantag sii ka mapetero iran rekano Isei niyo so manga pelokelokesen ka mapegosay iran rekano.
Isako mbagibagiin o Lebi a Maporo ko manga nasiyon so lopa a mapekewali ran isako pakambelabelagen iyan so manga manosiya na piyanendo iyan so manga temanaan o kakadenan iran a mipepasod ko kadakel o manga ilangiten a kaaden.
Ogaid na so bagian o Allah na so manga pagtaw niyan so manga mbawataan o Yakob na aya niyan kawali.
Miyatoon iyan siran roo ko disirto sii ko ilang a mitataog a kaden a pesemberan o ndo. Lininding iyan siran ago tiyagikor siniyap iyan siran a datar o taw a mata niyan
A lagid o agila a pepangendao ko manga wata iyan ko kalayog a pekeyaten iyan so manga papak iyan sa kapegalalanga niyan kiran a sii niyan siran pepekadaa ko manga apak iyan.
So bo so Allah i minggonanao ko manga pagtaw niyan da den a katohanan o manga rait a ba kiran miyaped.
Piyakaketas iyan siran ko manga poporo a darpa ko doniya na piyakakan iyan siran ko pepamangeto ko manga pangomaan. Piyageper iyan siran ko gola teneb a poon ko lakongan ago so lana a poon ko batolakit a ator
a rakes o gatas ago mimbetik a gatas a poon ko manga talon iran a sapi ago kambing ago so manga kalemboan ko sapo o manga bilibili ago kambing. Bigan iyan siran sa piyamagaraw a manga mandangan a poon sa Basan ago so lebi a mapiya a trigo na ininom iyo so lebi a mapiya a bago a arak.
Ogaid na kiyaolitan so manga Israil na somiyopak siran mikeolit siran ago miyakalimegas a miyanga oosog sa pangenengken. Tiyalikodan iran so Tohan a miyaden kiran na pisodi iran so Lakongan a somiyabet kiran.
Piyakapanaod iran so Allah ko kiyasimba iran sa manga katohanan o manga rait na piyakakerangit iran sekaniyan a nggolalan ko piyakasisingay a manga pinggolaola iran.
Pisoasoat iran so manga saitan a kena a ba so Tohan a so manga katohanan a da iran masimba gowani a so manga katohanan a gopen iran kiyatokawi a da kaleken o manga apo iran.
Inindarainon iran so Lakongan a miyaloy kiran a manga wata iyan kiyalipatan iran so Tohan a migay kiran sa kaoyagoyag.
Miyailay ai o Allah na tiyalikodan iyan siran ka piyakakerangit sekaniyan o manga wata iyan a manga mama ago manga babay.
Na pitero iyan a Pegnaan ko kiran a paras aken na ilain aken o antonaa i ketamanan kiran ka kagiya mabibibid siran a manga taw a so manga wata a kena a ba kasasanaan.
Piyakapanaod ako iran ko kiyasimba iran sa kena a ba Tohan piyakakerangit ako iran a nggolalan ko manga barahala iran. Sabap roo na pakapenaoden aken siran a nggolalan ko manga taw a da aken mabaloy a rek aken na pakaperangiten ko siran a nggolalan ko nasiyon a da a sabot iyan.
Miyakabiyag sa apoy so rarangit aken penotong ai taman ko pitidaleman ko darpa o miyamatay pelameden iyan so doniya ago so langon taman a matatago on na penotongen iyan so manga onayan o manga palaw.
Indakontor aken kiran so manga tiyoba pelenganen aken kiran mamana so manga gasa aken.
Kerakowag siran a ongos na peserakalmaot siran sabap ko panenggaw ago piyakalekelek a manga paniyakit. Pekisadayan aken siran ko manga iila a binatang na pakipenoka aken siran ko manga ala i bisa a nipay.
Pematay a pedang so kikatatagoon ko manga lalan na kalek a ipematay o siran oto a ndodoo ko soled o walay a melagid so manga ngongoda a mama ago babay ago so pen so manga wata ago so manga lokes.
Miyapamikir aken a isegomparak aken siran roo ko manga wawatan a darpa taman sa mapapas so katatademi kiran o manga manosiya.
Ogaid na inikawan aken o ba baden di kasaboti o manga ridoay iran so kiyasabapan ko miyanggolaola na o ba siran baden makatekabor a mapetero iran a So kapaar tano i miyakadaag! Kena a ba so Allah i minggolaola sii langon!
Giya Israil na di pekimosawir a nasiyon ago di pekasabot.
O ba siran bo maongangen a kesabotan iran so kiyatabana kiran! O ba iran bo ketago sa ginawa so keposan kiran!
Ino pekataban so sasakataw ko sanggibo kiran na ino mapekapalagoy o dowa kataw so sapolo kiran nggibo o da siran kaawai o Lakongan iran o da siran sangkopen o Allah?
Sa da pen kapatay o Mosa a aya miyapili o Allah na piyayag iyan ko manga Israil so manga rakmat a imbegay kiran o Allah.
Aya pitero iyan na Somiyong sii so Allah a poon sa Palaw a Sinay somibang sekaniyan a lagid o alongan sii sa Idomiya poon sa Palaw a Paran na somininar sekaniyan ko manga taw niyan. Miyakaoma sekaniyan a oonotan o bariboribo a manga malaikat a aden a pesokeyaw a apoy a sisii sa kawanan iyan.
Matamataan a pekebabayaan o Allah so manga pagtaw niyan lilindingen iyan so langon a manga kaom iyan. Pepamanodiyod siran ko hadapan o manga ai niyan a peterima sa manga insarat iyan
A so Kitab a inibegay rektano o Mosa a aya kawali o manga mbawataan o Yakob.
So Allah na aya dato o manga Israil isako malilimod so manga olowan o manga taw ago so manga mbatabataa a Israil.
Na aya pitero o Mosa makapantag ko mbatabataa a Robin na Pengnin ko a makapegoyag so Robin a di petay aya pen o ba makaito so manga moriyataw niyan.
Makapantag ko mbatabataa a Yodah na aya pitero o Mosa a Pakinega ngka ya Allah so pangni o Yodah tapiin ka siran ko ped a manga mbatabataa. Pakabagera ngka siran sa kipetindegen iran ko kabenar iran na tabangi ngka siran makataban ko manga ridoay iran!
Makapantag ko mbatabataa a Libi na pitero o Mosa a So Tomim ago so Orim a pegosaren sa kaketokawi ko kabaya a ka ya Allah na inibegay ngka ko mapaparatiyaya a manga oripen ka a manga Libitiyo. Tipengan ka siran roo sa Masah na pimbongetan ka siran roo ko ig sa Miribah.
Da iran tagoa sa ginawa so manga lokes iran ago da iran pagongowi so manga pagari ran aya pen o ba iran piyangarga so tito a manga wata iran ka ininggolalan iran baden so manga sogoan ka na da iran sogoka so kapasadan ka.
Ipengendao iran so manga kokoman ka ko manga mbawataan o Yakob ago so kitab ka ko manga Israil Sepaat siran sa doka ko kamamasaan ka ago so petotongen a manga soasoat sii ko aparan ka.
Rakmati ngka ya Allah so langon taman iran na tarimaa ngka so manga galebek iran. Sasaa ngka so siran oto a romirido ago pepanga gogowad kiran kaan siran di den makapembangon.
Makapantag ko mbatabataa a Baniyamin na pitero o Mosa a So pekebabayaan o Allah na pekakaden a da a pekakaid on sii ko obay niyan. Pelindingen siran o Allah ko mababasa alongan na sii sekaniyan mababaling ko pageletan o manga waga iran.
Makapantag ko mbatabataa a Yosop na pitero o Mosa a Pengnin ko a karakmatan o Allah so lopa iran sa mala i kipantag a oran ago namog a poon ko langit ago so manga ig a matatago ko didalem o lopa
Ago so lebi a manga pipiya a onga a pepakatoon o alongan ago so manga pipiya a pekeaden iyan on ko oman saolan
A karakmatan pen so lopa iran sa tindos a manga pereperan sii ko miyatey den a manga kapalawan ago so mala i arga a pepanga raragon sii ko dayon sa dayon a manga bobongan
Ago so lebi a manga pipiya a pamemegayan o lopa ago so langon taman a matatago on ago so limo o Allah a mitero a poon ko look o pekedeg a kayo. Pengnin ko a makatana angkai a manga rakmat ko olo o Yosop sii ko beneng o mama a aya olowan ko manga pagari niyan.
Mabager sekaniyan a lagid o mangoda a mama a sapi na so manga panga niyan na lagid o panga o maila a todo a aya niyan kisidong ko manga nasiyon taman ko pirowarowangan o doniya na so manga panga niyan na so bariboribo a manga taw sa Ipraim ago so nggibonggibo a manga taw sa Manasih.
Makapantag ko mbatabataa a Sibolon ago si Isakar na pitero o Mosa a Kabebaya ka baden hey Sibolon sii ko di ngka dii kapelayalayag ago seka mambo Isakar san ko manga barombarong ka!
Penawagen iran so manga taw sa kasong iran ko palaw a ron siran sepaat sa patot a manga soasoat ka kowaan iran so madakel a tamok a poon ko peragatan ago so manga kakawasaan a igagadong sii ko disirto.
Makapantag ko mbatabataa a Gad na aya pitero o Mosa na Podin so Allah a pepekaolad ko lopa a masesakop o Gad! Magaayan so Gad a lagid o arimaw sa kapekanga niyan ko barokan o di na olo o kesikem iyan.
Inipili iran a ginawa iran sa lebi a mapiya a lopa ka inisenggay kiran so bagian a olowan Igira a pekelimod so manga olowan o manga taw na ininggolalan iran so maontol a kabaya o Allah ago tiyoman iran so manga kokoman iyan mipantag ko Israil.
Makapantag ko mbatabataa a Dan na aya pitero o Mosa na So Dan na mangoda a arimaw peseday sekaniyan a poon sa Basan.
Makapantag ko mbatabataa a Naptali na pitero o Mosa a Tanto kano a pekesoat o limo o Allah ago mapepeno pen a manga rakmat iyan. Ketangan iyo so lopa sa tampar sa sedepan ago sa pagabagatan.
Makapantag ko mbatabataa a Asir na aya pitero o Mosa na Lebi a rarakmatan so Asir a di so ped a manga mbatabataa pengnin ko a ikabebaya sekaniyan o manga pagari niyan ago isindot iyan so ai niyan ko lana.
So manga tanggal o manga pintoan ka na kembaalan a potaw ago tombaga na mabager ka den ko tenday a omor ka.
Da den a ba datar o Tohan ka hey manga Israil a peketas sa langit sa katebangi niyan rekano a meeda ko manga gabon sii ko bantogan iyan!
So da a poonan iyan ago da a kaposan iyan a Tohan na aya niyo pekeapasan na sasalapidaon kano o da a kaposan iyan a manga barokan iyan. Piyamogaw niyan so manga ridoay niyo sii ko kapegantap iyo kiran a pitero iyan a Binasaa niyo siran!
Peginetaw so manga Israil sa da a ba kiran pekabinasa a mawatan ko kamarataan pekakaden so manga mbawataan o Yakob ko lopa a mapepeno a pereperan ago bago a arak a ron pegetek so namog a poon sa langit.
Ipoon ko kapantaran sa Mowab na tomiyakedeg so Mosa ko Palaw a Nibo taman ko poroporo o Palaw a Pisgah ko masesebangan a Yariko na piyakiilay rekaniyan o Allah so langon o lopa ipoon sa Giliyad na taman den sa Dan
Ago so dalem a lopa o Naptali so lopa o Ipraim ago Manasih ago so langon o lopa o Yodah taman den ko Ragat a Miditiraniyo roo sa sedepan
Ago giya Nigib a lopa sa pagabagatan a Yodah ago so kapantaran a Yariko a so siti o manga kayo a korma na taman den sa Sowar.
Na pitero rekaniyan o Allah a Giyai so lopa a inisepa aken ko Ibrahim Iskak ago so Yakob a imbegay aken ko manga moriyataw iran. Piyakiilay aken reka den ogaid na di ka on pekasong.
Na miyatay so Mosa a so oripen o Allah sa inged a Mowab a giyoto den so miyatero o Allah.
Inilebeng sekaniyan o Allah roo ko balintad sii sa inged a Mowab ko mipepantag o siti a Bit. Ogaid na apiya taman imanto na da den a ba matao o anda matatago so lebeng iyan.
Miyakamagatos ago dowa polo ragon a idad o Mosa isako matay na da makalobay so kailay o manga mata niyan aya pen o ba kiyadai sa bager so lawas iyan.
So manga Israil na pindiyagaan iran so Mosa ko miyakatelo polo gawii sii ko kapantaran sa Mowab taman sa miyapopos den so manga gawii a dii kandidiyagaw ago kamboko.
Si Yosowa a wata i Non na mapepeno a ongangen a poon ko Roh o Allah ka kagiya kiyadapenetan sekaniyan o Mosa isako mitoro iyan a pekasambi on. Kagiya ka maoto na pepekinegen sekaniyan o manga Israil a petomanen iran so manga sogoan a inibegay kiran o Allah a nggolalan ko Mosa.
Ipoon roo na da den a nabi a miyakagemaw sii sa Israil a ba datar o Mosa a minimbitiyarai o Allah a makapageedapa siran.
Da a ped a nabi a ba miyakanggolaola sa manga nanao ago mala i kabarakat a galebek a datar o inisogo on o Allah a penggolaolaan iyan sa Misir sii ko Piraon ago so langon a manga sanasanaan iyan ago sii ko dalem a inged iyan.
Sii ko oriyan o kiyapatay o Mosa a so oripen o Allah na miyakimbitiyarai so Allah ko salinggogopa o Mosa a si Yosowa a wata i Non
A tig iyan a Miyatay so Mosa a oripen aken. Na paninimo kano imanto a seka ago so langon angkai a Israil na ripag kano ko Lawasaig a Yordan sa kasoled iyo ko lopa a imbegay aken kiran.
Minitopa ko ko Mosa a so oman i darpa a kedapoan iyo na imbegay aken rekano
Ipoon ko disirto sa pagabagatan taman sa Libanon sii sa pagotaraan na ipoon sa mala a Lawasaig a Yopratis sii sa sebangan na taman den ko Ragat a Miditiraniyo sii sa sedepan a rakes on so dalem a inged o manga Hitiyo.
Da den a ba makapemayandeg ko hadapan ka Yosowa sii ko tenday o kaooyagooyag ka. Datar o kaaped aken ko Mosa na keped ako reka mambo. Di aken seka den mbelagen aya pen o ba ko seka talikodi.
Pakababager ka ago kekawaraw ka seka i makapegolowan sangkai a manga taw sa kapekewaliya iran ko lopa a inisepa aken ko manga apoapoan iran a imbegay aken kiran.
Pakababager ka ago tanto a kekawaraw! Nggolalanen ka piyapiya so langon o kitab a inibegay reka o Mosa a oripen aken. O ba ka on silay sii sa kawanan o di na sa diwang kaan ka makapiya i bobolos apiya anda ka song.
Di ngka pendarainonen so kapepangadii ngka sangkai a ribro a kitab pepamimikirana ngka ini sa gagawii daondaw kaan ka minggolalan piyapiya so langon taman a misosorat on. Amay ka magiyoto na petegompiya so kapepaginetaw ngka na pepakapiya ka i bobolos.
Ba ko reka da sogoon a Pakababager ka ago kekawaraw? Di ka kelek aya pen o ba ka kadai sa akal ka so Allah a Tohan ka na keped reka apiya anda ka song.
Mandiyadi na ininsaratan i Yosowa so manga olowan o manga taw a tig iyan a
Pagenebeneba niyo so kampo na teroa niyo ko manga taw a Tiyagar kano sa manga pelotoon iyo ka amay ka makatelo gawii na pemakaripag kano ko Lawasaig a Yordan sa kasoledi niyo ago katengana ko lopa a imbegay rekano o Allah a Tohan iyo a mapekewali niyo. 
Ogaid na so peman so mbatabataa Robin so mbatabataa Gad ago so sabaad ko mbatabataa Manasih na pitero kiran i Yosowa a
Samaoto na somiyogo si Yosowa sa dowa kataw a mama a poon ko kampo iran sii sa Akasiya sa kapakapanoriman iran sa masolen a tig iyan a Lalakaw kano na go niyo pangilaya so lopa ko sabala a lawasaig a Yordan a ba di labaw ron so siti a Yariko. Na lomiyalakaw siran den na miyakaoma ko walay o isa a sondal a aya ngaran iyan na si Rahab na miyolos siran roo.
Na miyatero ko dato sa Yariko a Hey dato aden a manga mama a poon ko manga Israil a miyakaoma sii imanto a kagagawii sa kaperiksaa iran sangkai a inged tano!
Na piyakiwit o dato angkai a katero ki Rahab a Peliliyon ka so manga mama a miyakaoma reka a miyolos ko walay ngka ka aya inisong iran sii na periksaan iran so dalem a inged.
Ogaid na initapok o babay so dowa kataw a mama na inisembag iyan a Benar a aden a miyakaoma raken a manga mama ogaid na di aken katawan o anda siran poon.
Kagiya merimon ko oras a kapelekebi ko pintoan o siti na lominiyo siran na di aken katawan o anda siran miyantap. Na talokoni niyo nggagaan ka baanda niyo peraota!

Mandiyadi na gomiyanat so manga siyogo o dato sa kapengilobaa iran ko manga manonoriman sii ko lalan a ipesong ko kilid o lawasaig a Yordan na so den so kiyaipos iran na likeban so pintoan o siti.
Sii ko da pen kapakatorog o manga manonoriman ko kagagawii na miyanik kiran si Rahab ko atep ka makipembitiyarai kiran.
Katawan aken a inibegay rekano o Allah angkai a lopa a tig iyan na riyaot kami o mala a kalek rekano na so langon a kibabaling ko inged na pepananabaden sabap rekano.
Miyaneg ami o andamanaya i kiyapakamarai o Allah ko Mariga a Ragat isako makaliyo kano sa Misir. Miyaneg ami pen so inikidia niyo ki Sihon ago si Og a so dowa a manga dato o manga Amoriyo roo sa sebangan a Yordan a bininasa niyo sa tarotop.
Na so den so kiyanega mi sii na miyateno sa kalek so manga poso ami na kiyadaan kami langon sa kawaraw sabap rekano ka so Allah a Tohan iyo na aya Tohan sii sa kasorgaan ago sii sa doniya.
Kapedipedi kano bo na sepaan iyo raken imanto sii ko Ingaran o Allah a sabap sa inikalimo aken sekano na ikelimo iyo mambo so pamiliya ko. Begi ako niyo sa kasarigan
Sa pakapagoyagen iyo so ama ago so ina aken so manga pagari aken a manga mama ago manga babay ago so langon a manga pamiliya iran! Pakalidasa kami niyo ko kapatay!
Na pitero on o manga mama a So niyawa mi na ipelinding ami ko niyawa niyo! O di ngka peyaga angkai a di ami dii nggolaolaan sii na pepiyapiyaan ami sekano ago ipeginontolan amay ka ibegay rekami o Allah angkai a lopa.
Mandiyadi na piyamakateyoton iyan siran ko tali sii ko dirowasa ka so walay i Rahab na maoonay ko keleb a mililibet ko siti.
Agaw kano ko kapalawan a tig iyan kiran ka o ba kano baden matoon o manga siyogo o dato a di rekano dii mbanog. Pagna kano roo sa mamakatelo gawii taman sa makakasoy siran na go kano bo taros ko lalakaw niyo.
Na pitero on o manga mama a Aya bo a kakitomanen ami sangkai a sapa a piyakisepa ka rekami
Amay ka soled kami sangkai a inged na o miiket ka angkai a mariga a tali a mabitin sangkai a dirowasa a tiyayotonan ka rekami. Pakasosoleden ka mambo ko walay ngka so ama ago so ina a ka so manga pagari ngka ago so langon o pamiliya o ama a ka.
Teked a kapipita na mimbowat si Yosowa ago so langon o manga Israil na gomiyanat siran sa Akasiya sa kasong iran ko kilid o Lawasaig a Yordan na mikempo siran roo ko da iran pen karipag.
Kagiya mapopos so telo gawii na miyagenebeneb so manga olowan ko kampo
Na ininsaratan iran so manga taw a tig iran a Anda den i kailaya niyo ko Kaban sa Kapasadan o Allah a Tohan iyo a aawidan o manga imam a manga Libitiyo na ganat kano poon ko katatagoan rekano na go niyo tondoga.
Giyanan i kaketokawi niyo o anda kano pagokit ka kagiya da kano sii pen makasong. Ogaid na di kano pegobay ko Kaban aawata niyo baden sa manga isa ka kilomitro.
Na pitero i Yosowa ko manga taw a Sotiya niyo a manga ginawa niyo ka mapita na penggolaola so Allah sa manga piyakamemesa sii rekano.
Kagiya mapita na pitero i Yosowa ko manga imam a Awidi niyo so Kaban sa Kapasadan na go kano den lalakaw ko maoonaan o manga taw. Na inawidan iran na lomiyalakaw siran a pepangonaan ko manga taw.
Na pitero o Allah ki Yosowa a Sangkai a gawii na pagepoonan aken a kipengkaten aken reka ko kapekeilaya reka o langon o manga Israil kaan iran katokawi a ped ako reka a datar o kiyaped aken ko Mosa.
Teroa ngka ko manga imam a pegawid ko Kaban sa Kapasadan a Amay ka makaoma kano ko kilid o lawasaig a Yordan na lakad kano den ko ig na tareg kano a marani bo ko kilid iyan.
Na pitero i Yosowa ko manga Israil a Song kano sii na go niyo pamakinega so peteroon o Allah a Tohan iyo.
Ketangked iyo a mbogaon iyan so manga Kanaaniyo manga Hitiyo manga Hibiyo manga Pirisiyo manga Girgasiyo manga Amoriyo ago so manga Hibosiyo sii ko kapegantap iyo kiran na ketokawan iyo a maaped rekano so Oyagoyag a Tohan
Amay ka mailay niyo so Kaban sa Kapasadan o Kadnan o dalem a doniya a pepangonaan rekano somong sii sa Yordan!
Na pamili kano imanto sa sapolo ago dowa kataw a mama a sesakataw ko oman i mbatabataa manga Israil.
So den so kandapo o manga imam a pegawid ko Kaban o Allah a so Kadnan o dalem a doniya sii ko lawasaig a Yordan na tereg tomoga so ig a pepakapoon sa raya na pepondo ini ko isa a darpa.
Mandiyadi na kagiya gomanat so manga taw poon ko kampo sa kaperipag iran sa Yordan na pepangonaan kiran so manga imam a pegawid ko Kaban sa Kapasadan.
Ragonan oto a kaperagon na dii mbagiyaw a Yordan. Ogaid na so den so kiniseko o manga ai o manga imam ko ig sii ko kilid o lawasaig
Na tomiyareg tomoga so ig na mipondo sa mawatan sa raya sii sa Adam a so siti a marani sa Saritan. Na so ig a pegondas sa lilod ko Maatay a Ragat na tarotop a kiyada iyan na rominipag so manga taw ko lawasaig ko pantag o siti a Yariko.
Sii ko kiyapakaripag o langon o manga taw sa Yordan na pitero o Allah ki Yosowa a
Pamili ka sa sapolo ago dowa kataw a manga mama a sesakataw ko oman i mbatabataa
Na teroa ngka kiran a Kowa kano sa sapolo ago dowa a manga ator sii ko titindegan o manga imam ko look a Yordan na pangawidi niyo na go niyo pametaden ko darpa a pekempowan iyo sangkai a kagagawii.
Mandiyadi na tiyawag i Yosowa so sapolo ago dowa a mama a piyamili iyan a sesakataw ko oman i mbatabataa
Na pitero iyan kiran a Song kano ko look a Yordan ko katatagoan ko Kaban sa Kapasadan o Allah a Tohan iyo. So oman i isa rekano na kowa on sa ator a satiman bo a posain iyan a aya kadakel iyan na lagid sa kadakel o manga mbatabataa manga Israil.
Kebaloy ai a ipenanadem sii rekano ko pinggolaola o Allah na sii ko pekatalingoma a manga gawii amay ka ipagise rekano o manga wata iyo a Antonaa i maana angkai a manga ator?
Na teroa niyo kiran a tomiyareg tomoga so lawasaig a Yordan isako iripag on so Kaban sa Kapasadan o Allah. Na giyangkai a manga ator na ipepananadem ko manga Israil sa taman sa pakataman. 
Na ininggolalan o manga Israil so inisogo kiran i Yosowa. Kominowa siran sa sapolo ago dowa a ator ko look a Yordan a sesatiman ko oman i mbatabataa manga Israil na inawidan iran ko darpa a pekempowan iran na inipametad iran roo.
Mitad mambo si Yosowa sa sapolo ago dowa a ator sii ko look a Yordan sii den ko katitindegan o manga imam a pegawid ko Kaban sa Kapasadan na ndodon den taman imanto.
Da den pagalin so manga imam ko look a Yordan taman sa mininggolalan den so langon taman a manga insarat o Allah a inibegay o Mosa ki Yosowa a peteroon iyan ko manga taw. Na minggagaan romipag so manga taw ko lawasaig
Na kagiya makaripag siran langon na so manga imam a pegawid ko Kaban o Allah na tomiyaros roo ko sabala o lawasaig a mbabantayan siran o manga taw.
So kagogomaanan a manga mama a ped ko mbatabataa Robin ago Gad ago so sabaad ko mbatabataa Manasih na rominipag siran a pepangonaan ko ped a manga Israil ka giyoto so iniinsarat kiran o Mosa.
Manga pat polo nggibo siran a makatitiyagar makitidawa a rominipag sii ko kamamasai ron o Allah na miyakaoma siran ko kapantaran a marani sa Yariko.
Sangkoto a gawii na inipangkat o Allah si Yosowa ko kapekeilaya on o langon o manga Israil na piyagadatan iran sekaniyan ko tenday a omor iyan a datar o kiyapagadati ran ko Mosa.
Na pitero o Allah ki Yosowa a
Teroa ngka ko manga imam a pegawid ko Kaban sa Kapasadan o Allah a gakap siran ko Yordan.
Pinggolaola ini i Yosowa
So langon a dato o manga Amoriyo ko masesedepan a Yordan ago so langon a dato o manga Kanaaniyo sii ko kilid a ragat na isako maneg iran o andamanaya i kiyapakamarai o Allah ko lawasaig a Yordan ko hadapan o manga Israil taman ko kiyaripag iran on na miyanga teteno so manga poso iran sa kalek na kiyadaan siran den sa kawaraw sabap ko manga Israil.
Sa masa oto na pitero o Allah ki Yosowa a Mbaal ka sa manga gelat a batolakit na go ngka panoria peroman so manga Israil.
Mandiyadi na mimbaal si Yosowa sa manga gelat a batolakit na piyanori iyan so manga Israil sii sa GibiyatHaaralot.
Ka miyakapat polo ragon a dii kapagenebeneb o manga Israil ko disirto taman sa palaya den miyamatay so langon a manga mama a kepakay a makasondaro isako mawa siran sa Misir ka kagiya da iran paratiyayaa so Allah. Na inisepa kiran o Allah a di iran den keilay so lopa a inisepa iyan ko manga apo iran a imbegay niyan rektano a so lopa a pekepakayan ago oodaren.
Na so manga wata a manga mama angkai a manga taw na aya miyapanori i Yosowa ka da siran pen ai mapanori sii ko disirto a giyoto so manga taw a piyamakala o Allah a minisambi ko manga lokes iran.
Kagiya matori so langon a manga mama na tomiyareg siran ko kampo taman sa miyamakapiya.
Pitero o Allah ki Yosowa a Imanto a gawii na piyokas aken rekano so kaaayai rekano a minisabap ko kiyapangongoripena rekano roo sa Misir. Sabap roo na bitowan angkoto a darpa sa Gilgal taman den imanto.
Sii ko kakekampo o manga Israil sa Gilgal sii ko kapantaran a marani sa Yariko na piselasela iran so Pista a Paska sii ko kaperimon ko ikasapolo ago pat gawii ko olanolan.
Kagiya mapita ko kiyaipos o Paska na sii den sangkoto a gawii na komiyan siran ko miyaragon sangkoto a inged a so iniyaw a kamais ago paan a da a tapay ron.
Ipoon sangkoto a gawii a kiyakan iran ko miyaragon sangkoto a inged na minitareg so roti na da den ai makan peroman o manga Israil ka pekan siran ko pepanga raragon ko inged a Kanaan.
Sa masa oto a marani si Yosowa sa Yariko na miyangilailay sekaniyan na miyailay niyan a mama a tomitindeg ko kasasangoran iyan a bibindasen iyan so pedang iyan. Somiyong on si Yosowa na inisean iyan a tig iyan a Tampil ka rekami o di na sii ko manga ridoay ami?
Da a ba ko tatampilan a tig iyan ka sisii ako den a komandir o manga sondaro o Allah! So kiyanega niyan sii na gomipe si Yosowa ko lopa sa kasimbaa niyan on a taros a tig iyan a Oripen ako ngka sir. Antonaa i peteroon ka raken Kadnan ko?
Pakabebegeran a kalelekebi ko gimowa o siti a Yariko sabap ko kalek o manga taw ron ko manga Israil. Da den a ba pekaliyo ago da den a ba pekasoled.
Na pitero o Allah ki Yosowa a Ilaya ngka ka piyalad aken den a Yariko ko lima ngka a rakes on so dato on ago so manga wawaraw a sondaro niyan.
Seka ago so langon o manga sondaro ngka na lalakaw kano a pegalibeten iyo so siti sa makaisa ko oman gawii sii ko soled o nem gawii.
Sogo ka sa pito kataw a manga imam a melalakaw a mangongonaan ko Kaban sa Kapasadan a maawid so oman i isa kiran sa bogiyong. Sii ko ikapito gawii na alibeta niyo so siti sa makapito a misasarta on so kapepakaoniya o manga imam ko manga bogiyong.
Na anda den i kanega niyo ko matanog ago malayat a kiyapakaoniya iran ko manga bogiyong na sartaan on o langon o manga taw so matanog a kapelalalis na keoteng den so keleb a mililibet ko siti! Na giyoto a pamantek den somoled so langon o manga sondaro.
Na tiyawag i Yosowa so manga imam na pitero iyan kiran a Awidi niyo so Kaban sa Kapasadan na pakaawida niyo so pito rekano sa pito a bogiyong a melalakaw siran ko maoonaan o Kaban o Allah.
Na giyoto a siyogo iyan so manga taw a tig iyan a Ganat kano den! Alibeta niyo so siti a so kagogomaanan a manga mama a pepangonaan ko Kaban o Allah.
Kagiya makimbitiyarai si Yosowa ko manga taw na so pito kataw a imam a maawid sa pito a bogiyong na gomiyanat lomalakaw ko kamamasai ron o Allah a pepakaonin iran so manga bogiyong a tomotondog kiran so manga imam a pegawid ko Kaban sa Kapasadan o Allah.
So kagogomaanan a manga mama na pepangonaan ko manga imam na aden mambo a manga gordiya a tomotondog ko Kaban na misasarta on so kapepakaoniya ko manga bogiyong.
Ogaid na miyapando den i Yosowa so manga taw a tig iyan a O ba kano pelalalis o di na ba niyo pakatanoga so manga lagam iyo aya pen o ba aden a peteroon iyo a sataga bo taman sa di aken rekano isogo a pelalalis kano na go kano bo pelalalis!
Na piyakialibet iyan so Kaban o Allah ko siti sa miyakaisa. Oriyan iyan na komiyasoy siran ko kampo na domike siran roo ko kiyagagawii niyan.
Teked a kapipita na mimbowat si Yosowa na inawidan o manga imam so Kaban o Allah.
So pito kataw a imam a kiaawid ko pito a bogiyong na lomiyalakaw a maoonaan o Kaban o Allah a pepakaonin iran so manga bogiyong. Pepangonaan kiran langon so kagogomaanan a manga mama a tomotondog siran mambo ko Kaban o Allah a misasarta on so kapepakaoniya o manga imam ko manga bogiyong.
Sii sangkoto a ikadowa gawii na inalibet iran peman so siti sa miyakaisa na komiyasoy siran bo ko kampo. Pinggolaola iran ai ko soled o nem gawii.
Sii ko ikapito gawii na mimbowat siran ko teked a kapipita na inalibet iran so siti a lagid bo o pesowaan iran ogaid na sangkoto a gawii na miyakapito a kiyapakaalibet iran on.
Ogaid na siyogok o manga Israil so sogoan o Allah mipantag ko manga nganin a inisenggay a mbinasaan ka aden a mama a bebetowan sa Akan a kominowa on sabap roo na mimborngat so gani o Allah ko manga Israil. .
Somiyogo si Yosowa sa manga mama a makasong sa Ay a poon sa Yariko. Giya Ay na marani sa Bit Abin sii sa sebangan a Bitil. Na pitero kiran i Yosowa a Lalakaw kano na go niyo pariksaa so inged. Na lomiyalakaw so manga mama na piyariksa iran a Ay.
Sii ko kiyakasoy iran ki Yosowa na pitero iran on a Kena a ba langon o manga taw i ba ngka pakasonga sa Ay. Aya bo a pakagobata ngka on na dowa o di na telo nggibo a manga mama di ngka pakapendokawa roo so langon o manga sondaro ka maito bo a taw ron.
Kagiya ka maoto na baden manga telo nggibo a manga Israil a somiyong roo ogaid na miyapakatailis siran o manga mama sa Ay
Na piyanaloba iran siran ipoon ko gimowa o siti taman den ko manga kowari na miyamakapatay siran sa manga telo polo ago nem kataw a manga Israil sii ko kapepalagoy iran. Sabap sii na kiyadaan den sa kawaraw so manga Israil na miyanga alek siran.
Samaoto na si Yosowa ago so manga pelokelokesen ko manga Israil na piyangisi iran so manga nditaren iran ko kararata a ginawa iran. Piyamirikan iran sa bayanek so manga olo iran ago gomipe siran ko lopa ko hadapan o Kaban o Allah na gomegenek siran roo taman ko kiyaperimon iyan.
Gomiyoraok si Yosowa a tig iyan a Ya Allah a Kadnan ami ino ngka pekaripaga sa Yordan angkai a manga taw sa kapelada ngka rekami ko kambinasaa rekami o manga Amoriyo? Tomo baden so kateterangi rekami komakaden roo sa sabala a Yordan!
Hey Kadnan antonaa i mapetero aken imanto a kiyapalagoyan o manga Israil so manga ridoay iran?
So manga Kanaaniyo ago so langon a ped a kibabaling ko inged na keneg iran so makapantag sii na pelikopan kami ran ago polangen. Na antonaa den i penggolaolaan ka sa kapelindinga ngka ko kala o bantogan ka?
Na pitero o Allah ki Yosowa a Tindeg ka! Ino ka san gegepe?
Miyakandosa so Israil! Siyogok iran so kapasadan a inisogo aken a tomanen iran. Kominowa siran ko manga nganin a inisenggay a mbinasaan. Piyanekew iran ai ago miyamokeg siran mipantag sii na inisaog iran ko manga ipamemetad iran.
Giyanan i sabap a di makapemayandeg so manga Israil ko hadapan o manga ridoay iran. Miyakatailis siran sabap sa inisenggay imanto so manga Israil a mbinasaan! Na di ako rekano den keped taman sa di niyo binasaan so inisenggay a mbinasaan a sisii rekano.
Ika roo den! Sotiya ngka so manga taw! Teroa ngka kiran a Sotiya niyo a manga ginawa niyo a ipetiyagar rekano ko kapipita ka pitero o Allah a Tohan o Israil a Hey manga Israil matatago rekano so inisenggay a mbinasaan. Di kano makapemayandeg ko hadapan o manga ridoay niyo taman sa ilebad iyo ai. 
Teroa ngka kiran a Amay ka mapita na pekadaseg so oman i mbatabataa rekano a makapesosokli. So mbatabataa a kowaan o Allah na pekaiseg sa onaan so oman i isa on ka mbawataan. Na so mbawataan a kowaan o Allah na pekaiseg sa onaan so oman i isa on ka pamiliya na so pamiliya a kowaan o Allah na pekaiseg sa onaan so oman i mama on.
Na so mama a kowaan a ketoonan ko nganin san a inisenggay a mbinasaan na totongen ko apoy a rakes o langon a rek iyan ka siyogok iyan so Kapasadan o Allah ago miyakanggolaola sa tanto a marata sii sa Israil.
Teked a kapipita na piyakadaseg i Yosowa so oman i mbatatabaa a manga Israil na miyakowa so mbatabataa Yodah.
Na piyakaiseg iyan sa onaan so oman i mbawataan ko mbatabataa Yodah na miyakowa so mbawataan i Sirah. Piyakaiseg iyan sa onaan so oman i pamiliya a ped ko mbawataan i Sirah na so pamiliya i Sabdi i miyakowa on.
Na piyakaiseg iyan sa onaan so oman i mama ko pamiliya i Sabdi na miyakowa si Akan a wata i Karmi a wata i Sabdi a wata i Sirah a ped ko mbatabataa Yodah.
Na pitero i Yosowa ki Akan a Wata aken panotola ngka so tito a benar sii ko kamamasaan o Allah a Tohan o Israil na teobat ka on. Teroa ngka raken o antonaa i pinggolaola ngka di ngka raken pegmaa.
Mataan den a tig i Akan ki Yosowa a miyakandosa ko ko Allah a Tohan o Israil na giyai i pinggolaola ko
Sii ko manga tamok a miyateban tano na miyailay aken so mapiya i paras a kimon a pasad sa Babilon ago dowa gatos a pelata a pirak ago isa ka barita a tito a bolawan a tenga sa kilo a timbang iyan. Tanto aken a kiyabebayaan na kinowa ko. Samanaya na milelebeng ai ko soled o barombarong aken a matatampar sa didalem so pirak.
Mandiyadi na somiyogo si Yosowa sa manga mama na miyalalagoy siran ko barombarong na miyatoon iran angkai a manga nganin a milelebeng roo a rakes den o pirak a matatampar sa didalem.
Iniliyo iran ai ko barombarong na inowit iran ki Yosowa ago sii ko langon o manga Israil na inipametad iran ko lopa sii ko kamamasaan o Allah.
Mandiyadi na si Yosowa ago so langon o manga Israil na kinowa iran si Akan a wata i Sirah ago so pirak so kimon so barita a bolawan so manga wata iyan a manga mama ago manga babay so manga sapi iyan manga kimar iyan manga bilibili ago kambing iyan so barombarong iyan ago so langolangon a patemotamokan iyan na inowit iran ai langon sii ko Balintad a Akor.
Na pitero i Yosowa ki Akan a Ino ngka rekami pagowita angkai a kasiksaan? Siksaan ka den o Allah sangkai a gawii! Na so langon o manga Israil na riyobak iran si Akan a manga ator a rakes o langon a ped iyan. Oriyan iyan na tiyotong iran a apoy so manga bangkay iran.
Oriyan iyan na pitero o Allah ki Yosowa a Di ka pekelek aya pen o ba ka kadai sa inam. Pakaonota ngka so langon o manga sondaro na song kano sa Ay ka piyalad aken rekano so dato sa Ay so manga pagtaw niyan so siti niyan ago so lopa iyan.
Nggolaolaa niyo sa Ay ago so dato on so datar o inikidia niyo sa Yariko ago so dato on aya liyo ron na kekowa niyo a rek iyo den so mapeteban iyo ron ago so manga pangangayamen. Na sogo ka sa manga sondaro a makapegayan sii ko talikodan o siti.
Kagiya ka maoto na mitiyagar lomalakaw si Yosowa ago so langon o manga sondaro sa kanggobata iran sa Ay. Miyamili sekaniyan sa telo polo nggibo a manga wawaraw a sondaro na piyakalalakaw niyan siran ko kiyagagawii niyan
A aya niyan kiran inisogo na Pakinega niyo piyapiya! Tepok kano ko talikodan o siti. O ba kano ron tanto a pakawatan na pagiiktiyar kano langon sa kanggobat iyo!
Saken ago so langon a ped aken na ndaseg ko siti. Na amay ka meliliyo so manga mama on sa kapakipetidawa iran rekami a datar o miyaona a siyowa iran na pelagoyan ami siran.
Selobaan kami ran taman sa maagak ami siran langon ko liyo o siti a pipikiren iran a Pepalagoyan tano peman o manga Israil a datar o pinggolaola iran gowani.
Samaoto na ganat kano ko katetapokan iyo na agawa niyo so siti ka so Allah a Tohan iyo na peladen iyan ko kapaar iyo.
Amay ka maagaw niyo so siti na totonga niyo ka giyoto so inisogo o Allah. Iktiyar kano giyai i manga insarat aken rekano!
Na taros a piyakalalakaw siran i Yosowa na somiyong siran ko darpa a petepokan iran na nomiyayaw siran roo ko masesedepan a Ay sii ko pageletan a Bitil ago giya Ay. Ogaid na mitelimbagak si Yosowa a maaped ko manga taw sii ko kiyagagawii niyan.
Teked a kapipita na tinimo iyan so manga sondaro na sekaniyan ago so manga olowan sa Israil na lomiyalakaw a pepangonaan ko manga sondaro ko kapesong iran sa Ay.
Domiyaseg siran ko siti na miyakaoma ko mapapanempang iyan. Mikempo siran sa tampar sa pagotaraan a Ay a aden a alog a miilet kiran ago so siti.
Na somiyogo si Yosowa sa manga lima nggibo a manga mama ka piyakatepok iyan siran ko masesedepan o siti sii ko pageletan a Bitil ago giya Ay.
Kagiya matanor den so langon o manga sondaro a so siran oto a kikatatago ko kampo sa pagotaraan o siti ago so manga magaayan sii sa sedepan o siti na domike si Yosowa sii ko alog sangkoto a kagagawii.
So kiyailaya o dato sa Ay ko manga Israil na sekaniyan ago so langon o manga mama ko siti na minggagaan lomiyo ko teked a kapipita sa kapakipetidawa iran ko manga Israil sii ko darpa a katotolongan on so kapantaran a Yordan ogaid na di niyan katawan a aden a magaayan ko siti sii ko talikodan iyan.
Na omamanti na di pekaato si Yosowa ago so langon o manga Israil na miyamalagoy siran sa tampar sa disirto.
Tiyawag so langon o manga mama sa Ay sa kaselobaa iran kiran na sii ko kapeselobaa iran ki Yosowa na miyaagak siran baden ko liyo o siti.
Da den a sakataw bo a mama a ba mitelimbagak sa Ay o di na sii sa Bitil a ba da saloba ko manga Israil na inawaan iran so siti a kalelekaan ko kapeselobaa iran ko manga Israil.
Samaoto na pitero o Allah ki Yosowa a Antapen ka so bangkaw a kakapetan ka sa tampar sa Ay ka peladen ko so siti ko kapaar ka. Mandiyadi na iniyantap i Yosowa so bangkaw niyan sa tampar sa Ay
Na so den so kiyanggolaolaa niyan sii na minggagaan gomanat so manga magaayan ko katetapokan iran na miyamiyakadayon siran somoled ko siti na inagaw iran. Na sarta den a tiyotong iran.
Kagiya domingil sa talikodan so manga mama sa Ay na miyailay iran so bel ko siti a pekigorong sa maporo na da den a ba iran kapegapasan ko apiya anda ka so manga Israil a pepamalagoy a pegantap ko disirto na mipeto siran sa kapagatowi ran kiran.
Ka so den so kiyailaya i Yosowa ago so manga ped iyan a manga Israil sa miyaagaw o manga magaayan so siti ago so bel a pekigorong roo na mipeto siran na piyamono iran so manga mama a lominiyo sa Ay.
So mambo so ped a manga Israil a miyagayan ko siti na lominiyo siran on a nggobat kiran na kiyaseletan so manga mama sa Ay a kambabalaan o manga Israil. Piyamono siran o manga Israil a da den a ba iran piyakapagoyag aya pen o ba iran piyakapalagoy
A liyo ron so dato sa Ay ka biniyag iran a oyagoyag na inowit iran ki Yosowa.
Kagiya mapasad mamomo a pedang o manga Israil so langon a manga mama a kibabaling sa Ay a sisii ko liyo o siti taman sa miyapolang siran den na komiyasoy sa Ay so langon o manga Israil na piyamono iran langon so manga taw a matatago on.
Sapolo ago dowa nggibo a kibabaling sa Ay a miyamatay sangkoto a gawii a melagid den so manga mama ago manga babay.
Ka da den babaan i Yosowa so mabebeter a lima niyan a komakapet ko bangkaw niyan taman sa da mapolang so langon a kibabaling sa Ay.
Samaoto na so langon a dato sii sa sedepan a Yordan na miyaneg iran so makapantag sangkai a langon a miyanggolaola. Giyai so manga dato o manga Hitiyo manga Amoriyo manga Kanaaniyo manga Pirisiyo manga Hibiyo ago manga Hibosiyo a kibabaling ko manga kapalawan ago sii ko dalem o kapantaran ko kilid o Ragat a Miditiraniyo a taman den sa Libanon sii sa pagotaraan.
Na mitimotimo siran a pemagabanga sa kapakipetidawa iran ki Yosowa ago so manga Israil.
Ogaid na kagiya katokawan o manga taw sa Gibiyon so pinggolaola i Yosowa sa Yariko ago sii sa Ay
Na miyapamikir iran a penaliba siran a somong ki Yosowa a omamanti na manga siyogo siran. Na riyoranan iran so manga kimar iran sa manga roronot a sako ago manga kobal a petegoan sa arak a miyanga kikisi ago kitatapakan.
Somiyolot siran sa miyanga bibinasa ago piyanapakan a manga tinilas ago miyanga kikisi a manga nditaren na so paan a mapeloto iran na palaya den kominimbel ago inolabong.
Na somiyong siran ki Yosowa sii ko kampo sa Gilgal na pitero iran on ago sii ko manga mama a Israil a Miyakapoon kami sa mawatan a darpa. Na kabaya ami a makipepasadanowai kami rekano imanto.
Ogaid na pitero o manga Israil sangkai a manga Hibiyo a Masiken a marani bo rekami so babalingan iyo. O benar oto na di ami sekano den ipepasadanowai.
Manga oripen kami ngka a tig iran ki Yosowa. Na iniise kiran i Yosowa a Antawaa kano ago anda kano poon?
Inisembag iran a Somiyong kami sii a poon ko mawatan a inged ka kagiya miyaneg ami so makapantag ko bantogan o Allah a Tohan ka ago so langon a pinggolaola niyan roo sa Misir
Ago so langon a pinggolaola niyan ko dowa kataw a dato o manga Amoriyo roo sa sebangan a Yordan a si Sihon a dato sa Hisbon ago si Og a dato sa Basan a mindato roo sa Astarot.
So manga pelokelokesen ami ago so langon a kibabaling ko pagiingedan ami na pitero iran rekami a Awid kano sa manga pangenengken a mapeloto iyo ko kapelalakaw niyo na songowi niyo so manga Israil na teroa niyo kiran a Manga oripen kami niyo na pakipesadanowai kano rekami. 
Giyangkai a paan a loto ami na mayaw pen isako alongan a kiyaganati ami ko manga walay ami sa kasong rekano ogaid na ilaya niyo man ka kominimbel imanto ago inolabong!
Na giyangkai a manga kobal a petegoan sa arak na palaya bago isako tagoan ami ogaid na ilaya niyo man ka miyanga sisisi den na go so manga nditaren ami ago manga tinilas na miyanga roronot sabap ko tanto a mawatan a lalakaw ami!
Na piyariksa o manga mama a Israil so manga pangenengken iran ogaid na da siran pakimosawir ko Allah.
Na inipasadanowai siran i Yosowa sa kalilintad na pimataanan a sapa o manga olowan o Israil a di iran siran pemonoon.
Miyakatelo gawii ko kiyaipos o kiyapesadanowaiya iran ago so manga taw sa Gibiyon na kiyatokawan o manga Israil a manga siringan siran a mababaling sa marani.
Sabap roo na lomiyalakaw so manga Israil na sii ko ikatelo gawii na minisampay siran ko manga siti a kibabalingan angkai a manga taw a giya Gibiyon Kipira Birot ago Kiriyat Yarim.
Ogaid na da siran gobata o manga Israil ka kagiya miyakasepa siran kiran sii ko Ingaran o Allah a Tohan o Israil. Na so langon o manga Israil na piyanarotaroan iran so manga olowan
Ogaid na somimbag so manga olowan a tig iran a Miyakasepa kami kiran den sii ko Ingaran o Allah a Tohan o Israil. Di tano siran kapekasakitan imanto.
Ogaid na giyai i ikidia tano kiran Pakapagoyagen tano siran kaan di rektano kitana so rarangit o Allah sabap ko kiyabarobaa tano ko minisepa tano kiran.
Pakapagoyaga niyo siran ogaid na mbelowin tano siran a dii nggogoray sa itagon ago dii manageb sa ig a pegosaren tano langon a isa ka maginged. Giyanan i kinitomanen o manga olowan ko initopa iran
Ogaid na piyakisogoan i Yosowa so manga taw sa Gibiyon na iniise iyan kiran a Ino kami niyo selibaa ko kiyateroa niyo sa Miyakapoon kami sa mawatan a darpa a marani rekami bo bes so babalingan iyo?
Kasisintaan kano imanto! Di kano den kebokaan ko kapepanalagad iyo a so dii kanggogoray sa itagon ago dii kapanageb sa ig a pegosaren ko Walay o Tohan aken.
Simbag iran si Yosowa a tig iran a Miyapanotol rekami den a inisogo o Allah a Tohan iyo ko Mosa a imbegay niyan rekano so dalem angkai a lopa ago polangen iyan so langon a kibabaling on sii ko kapegantap iyo kiran. Kagiya ka maoto na tanto ami a inikalek so kakeda o manga niyawa ami. Giyoto i sabap a kiyanggolaolaa mi sii.
Sii kami den imanto ko kapaar ka nggolaolaa ngka rekami so apiya antonaa i mapiya reka ago ontol.
Na piyakalidas siran i Yosowa ko manga Israil na da iran siran pamonoa.
Samaoto na si Adoni Sidik a dato sa Yarosalim na kiyatokawan iyan a miyaagaw i Yosowa so siti a Ay ago bininasa niyan sa tarotop a biyono iyan so dato on a datar o inikidia niyan sa Yariko ago so dato on. Kiyatokawan iyan pen a so manga taw sa Gibiyon na miyakipesadanowai sa kalilintad ko manga Israil ago pepeginged siran a maaped kiran.
Tanto ai a inikawan i AdoniSidik ago so manga pagtaw niyan ka giya Gibiyon na mala i kipantag a siti a datar o isa ko manga siti a babalingan o dato na mala pen a di giya Ay na manga wawaraw so manga sondaro on.
Sabap roo na si AdoniSidik a dato sa Yarosalim na somiyogo sa manga mama sii ki Hoham a dato sa Hibron sii ki Piram a dato sa Yarmot sii ki Yapiya a dato sa Lakis ago sii ki Dibir a dato sa Iglon na piyakitero iyan kiran a
Song kano raken na go ako niyo ogopi sa kanggobata ko sa Gibiyon ka miyakipesadanowai siran sa kalilintad ki Yosowa ago so manga Israil.
Mandiyadi na giyangkai a lima kataw a dato o manga Amoriyo a so dato sa Yarosalim sa Hibron sa Yarmot sa Lakis ago sa Iglon na piyakatimotimo iran so manga sondaro iran na lomiyalakaw siran na linikopan iran a Gibiyon sa kasondoli ran on.
Somiyogo so manga taw sa Gibiyon sa manga mama ki Yosowa roo ko kampo sa Gilgal sa kapeteroa iran on a Di ngka pendarainonen so manga oripen ka! Song ka rekami sii nggagaan na tabangi kami ngka sabeta kami ngka ka so langon a manga dato o manga Amoriyo a kibabaling ko kapalawan na piyakaisaisa iran so manga sondaro iran sa kapakipetidawa iran rekami!
Na gomiyanat si Yosowa sa Gilgal a oonotan o langon o manga sondaro niyan a rakes on so langon a lebi kiran a mapasang i kapakitidawa.
Na pitero o Allah ki Yosowa a Di ngka siran keleken ka piyalad aken siran den ko kapaar ka. Da den a isa kiran bo a ba makapemayandeg ko hadapan ka.
Na miyababasa gawii a kiyalalakaw i Yosowa ago so manga sondaro niyan a ipoon sa Gilgal taman den sa Gibiyon na tikawan iyan gomobat so manga Amoriyo.
Piyakalekan siran o Allah ko kiyailaya iran ko manga Israil na tanto a minitaralo a kiyapamonoa kiran o manga Israil roo sa Gibiyon na piyanaloba iran siran sii ko lalan a ipesong sa Bit Horon a pepamonoon iran siran taman den sa Asikah ago sa Makidah.
Na sii ko kapepalagowi ran ko manga Israil sii ko lalan a ipoon sa Bit Horon taman sa Asikah na piyangologan siran o Allah sa giyaw a lagid o manga ala a ator a poon sa langit na lebi kiran pen a madakel a miyapatay o giyaw a di so miyapamono a pedang o manga Israil.
Sii sangkoto a gawii a kiyapalada o Allah ko manga Amoriyo sii ko manga Israil na miyangangarapan si Yosowa ko Allah a tig iyan ko kamamasai ron o manga Israil a Hey alongan tareg ka san ko kaporoan o Gibiyon hey olan tareg ka san ko liyawaw o Balintad a Ayalon!
Na tomiyareg so alongan a da den pagalin so olan taman sa da mataban o manga Israil so manga ridoay iran. Ba ini da misorat sii ko Ribro a Yasar? Tomiyareg so alongan ko kaooto niyan na somindod ko kapesedep iyan ko miyababasa alongan.
Da den a datar oto a gawii a ba niyan miyaonaan o di na miyaoriyan a kiyaampona o Allah ko lagid oto a pangni o manosiya. Mataan den a miyakitidawa so Allah sabap ko manga Israil!
Oriyan iyan na komiyasoy si Yosowa ago so langon a manga Israil sii ko kampo sa Gilgal.
Sii ko dii katidawa na miyakapalagoy so lima a dato na mitepok siran ko liyang roo sa Makidah.
Piyanotol ki Yosowa a Miyatoon so lima a manga dato a sii tetapok ko liyang roo sa Makidah.
Na tig iyan a Lilidi niyo sa manga ala a ator so ngari o liyang na pakinggordiyai niyo sa manga mama.
Ogaid na di niyo nggeneki kometed so manga ridoay niyo sondoli niyo siran sa talikodan. O ba niyo siran pakapegapasa ko manga siti iran ka so Allah a Tohan iyo na piyalad iyan siran rekano.
Kagiya mapasad siran mamono i Yosowa ago so manga Israil a liyo ron so maito bo a miyamakapalagoy a miyamakasoled ko kikakokotaan a manga siti iran
Na komiyasoy so langon o manga Israil ki Yosowa sii sa kampo sa Makidah a da a kiyakaidan kiran.
Na pitero i Yosowa a Lekai niyo so gimowa o liyang na wita niyo raken angkoto a lima a dato.
Na likaan iran so liyang na iniliyo iran on angkoto a manga dato a so dato sa Yarosalim so dato sa Hibron so dato sa Yarmot so dato sa Lakis ago so dato sa Iglon.
Sii ko kiyawita iran kiran ki Yosowa na tinimo iyan so langon a manga mama sa Israil na pitero iyan ko manga komandir o manga sondaro a miyamangonot rekaniyan a Song kano sii na dapoi niyo so manga lig angkai a manga dato. Na domiyaseg siran na piyandapoan iran so manga lig iran.
Na tig i Yosowa a Di kano pekelek di kano kedai sa inam! Pakababager kano ago pakawawaraw ka giyai i ikidia o Allah ko langon a ipetidawa iyo a manga ridoay.
Na giyoto a biyono i Yosowa so manga dato na binitin iyan siran ko lima a kayo a da den tekora so manga lawas iran taman ko kiyagabi niyan.
Sii ko kapesedep o alongan na somiyogo si Yosowa na initana iran so manga lawas iran ko manga kayo na inilebad iran roo ko liyang a kiyatapokan iran gowani. Tiyagoan iran sa manga ala a ator so gimowa o liyang na ndodon den ai taman imanto.
Kagiya maneg i Yabin a dato sa Hasor so makapantag sangkai a miyanggolaola na piyakisogoan iyan si Yobab a dato sa Madan ago so manga dato sa Simron ago sa Aksap
A lagid mambo o manga dato sa pagotaraan roo ko kapalawan ago sii ko Balintad a Yordan sa pagabagatan o Ranaw a Galili ago sii ko kapantaran sa sedepan a marani sa Dor.
Piyakisogoan iyan pen so manga Ikanaanen a kibabaling sa sebangan ago sa sedepan ago so manga Amoriyo manga Hitiyo manga Pirisiyo ago so manga Hibosiyo sii ko kapalawan a manga inged ago so manga Hibiyo sii sa rindib o Palaw a Hirmon sii ko inged a Mispah.
Na mililiyo siran a rakes o langon o manga sondaro iran ago tanto a madakel a karo iran sa katidawa ago manga koda a so bariboribo a manga taw a datar sa kadakel o peted sa kilid a ragat.
Mitelabok so langon angkai a manga dato na piyakaisaisa iran so bager iran na mikempo siran langon sii ko Manga Bowalan sa Mirom sa kapakipetidawa iran ko manga Israil.
Samaoto na pitero o Allah ki Yosowa a Di ngka siran keleken ka amay ka mapita sa datar ai a oras na peladen ko siran rekano langon a miyamatay. Pelelepoa ngka so manga koda iran na totonga ngka so manga karo iran.
Mandiyadi na lomiyalakaw si Yosowa a oonotan o langon a sondaro niyan na tekaw den a kiyagobata iran kiran sii ko Manga Bowalan sa Mirom.
Na piyakataban o Allah so manga Israil ko manga ridoay iran. Giyobat iran siran na piyanaloba iran taman ko Kalaan sa Sidon ago Misripot Maim sii sa pagotaraan ago taman den ko Balintad a Mispah sii sa sebangan na piyamono iran siran taman sa da den a ba kiran miyalamba.
Na pinggolaola i Yosowa so iniinsarat on o Allah ka pilelepo iyan so manga koda iran ago piyanotong iyan so manga karo iran.
Oriyan iyan na mipeto si Yosowa na inagaw niyan a Hasor na biyono iyan a pedang so dato on ka giya Hasor na makandadato gowani sangkai a langon a ndatoan.
Bininasa o manga Israil so langon a taw ron piyamono iran siran a pedang a da den a ba iran liyamba a ba pengginawa. Na tiyotong i Yosowa so siti.
Inagaw i Yosowa so langon angkai a manga siti na piyamono iyan a pedang so langon o manga dato on. Tarotop a kiyabinasaa niyan kiran a giyoto den i inisogo on o Mosa a oripen o Allah.
Ogaid na da den a tiyotong o manga Israil ko manga siti a sii miyabangon ko manga bobongan a liyo ron a Hasor a tiyotong i Yosowa.
Kinowa o manga Israil so langon a miyateban iran ago so manga pangangayamen sii sangkoto a manga siti ogaid na so langon o manga taw ron na piyamono iran a pedang. Piyaminasa iran siran sa tarotop a da den a ba iran piyakapagoyag.
So den so inisogo o Allah ko Mosa a oripen iyan na inisogo mambo o Mosa ki Yosowa na ininggolalan den i Yosowa. Da den a ba on lipas i Yosowa ko langon a inisogo o Allah ko Mosa.
Miyaagaw i Yosowa so dalem angkoto a lopa a so manga kapalawan so Nigib sa pagabagatan so dalem a inged a Gosen so kapantaran roo sa sedepan so Balintad a Yordan ago so manga palaw a rakes o manga rindib iyan sii sa Israil.
Da den a isa bo ko manga siti sangkai a pagiingedan a ba miyakipesadanowai sa kalilintad ko manga Israil liyo ron a Gibiyon a babalingan o manga Hibiyo. So langon a ped a manga siti na palaya den miyataban o manga Israil sii ko dii katidawa.
Ka piyakategas o Allah so manga poso iran sa kapakipetidawa iran ko manga Israil kaan matarotop a kambinasaa kiran sa da den a ba kiran kapedi ka giyoto i inisogo o Allah ko Mosa.
Sii sangkoto a masa na somiyong si Yosowa ko kapalawan na bininasa niyan so manga Anakim a kibabaling roo sa Hibron sa Dibir sa Anab ago sii ko langon o manga kapalawan sa Yodah ago giya Israil. Miyatarotop a kiyabinasaa kiran i Yosowa a rakes o manga siti iran.
Da den a isa ko manga Anakim a ba miyalamba sii ko pagiingedan o manga Israil liyo ron so maito a miyakapagoyag roo sa Gasa sa Gat ago sa Asdod.
Sii sa sebangan a Lawasaig a Yordan na miyataban roo den gowani o manga Israil so dowa a dato ago miyatangan iran so manga inged iran ipoon sa Lawasaig a Arnon taman ko Palaw a Hirmon a rakes on so langon o Balintad a Yordan ko masesebangan o lawasaig.
So paganay ron na si Sihon a dato o manga Amoriyo a miyakabaling sa Hisbon. So lopa a pindatoan iyan na ipoon sa Arowir sii ko temanaan o Balintad a Arnon ago ipoon sa lembak o balintad taman ko Lawasaig a Yabok a aya temanaan o manga Amoniyo. Sabaad ai ko inged a Giliyad.
Maaped on so Balintad a Yordan ko masesebangan o lawasaig ipoon ko Ranaw a Galili taman sa Bit Hisimot sa sebangan o Maatay a Ragat ago taman den ko rindib o Palaw a Pisgah sa pagotaraan.
Tiyaban iran pen si Og a dato sa Basan a isa ko moripori a kiyababadan ko manga Ripayo a miyakabaling sa Astarot ago sa Idri.
Aya maaped ko lopa a pindatoan iyan na so Palaw a Hirmon Salikah ago so dalem a Basan a iniraot ko temanaan o manga taw sa Gisor ago Maakah a lagid mambo o sabagi sa Giliyad a iniraot ko temanaan o Sihon a dato sa Hisbon.
Giyangkai a dowa kataw a dato i miyataban o Mosa a so oripen o Allah ago so manga Israil na inibegay o Mosa so lopa iran ko manga mbatabataa Robin Gad ago so sabagi ko mbatabataa Manasih a aya iran kawali.
Tiyaban i Yosowa ago so manga Israil so langon a manga dato sii ko lopa sa sedepan a Yordan ipoon sa Baal Gad sii ko Balintad a Libanon a iniraot ko Palaw a Halak sii sa pagabagatan a marani sa Idomiya. Pimbagibagi i Yosowa angkai a lopa sii ko manga mbatabataa manga Israil kaan iran makewali.
Mirarakes sangkai a lopa so manga kapalawan so manga bobongan roo sa sedepan so Balintad a Yordan so kikasisilid o manga palaw so disirto ago so Nigib sii sa pagabagatan. Babalingan ai o manga Hitiyo manga Amoriyo manga Kanaaniyo manga Pirisiyo manga Hibiyo ago manga Hibosiyo.
Giyai so manga dato a miyataban o manga Israil So dato sa Yariko so dato sa Ay 
So dato sa Yarosalim so dato sa Hibron
So dato sa Yarmot so dato sa Lakis
So dato sa Iglon so dato sa Gisir
So dato s Dibir so dato sa Gidir
So dato sa Horman so dato sa Arad
So dato sa Libnah so dato sa Adolam
So dato sa Makidah so dato sa Bitil
So dato sa Tapowah so dato sa Hipir
So dato sa Apik so dato sa Lasaron
So dato sa Madon so dato sa Hasor
So dato sa Simron Miron so dato sa Aksap
So dato sa Taanak so dato sa Magido
So dato sa Kidis so dato sa Hokniyam 
So dato sa Dor  so dato sa Goyim 
Kagiya malokes si Yosowa a minitolod den a idad iyan na pitero on o Allah a Miyalokes ka den na aden a tanto a maolad a lopa a da pen maagaw.
Giyai so lopa a miyalamba so langon o kikapagiingedan o manga Pilistiyo ago manga Gisoriyo
A lopa ini a mibibilang a rek o manga Ikanaanen. Giyangkai a lopa na ipoon sa baogan a Sihor sii sa sebangan a Misir na iniraot ko temanaan a Ikron sii sa pagotaraan a mirarakes on so lima a siti o manga Pilistin a giya Gasa Asdod Askilon ago Ikron. Da pen mambo maagaw so lopa o manga Abimiyo
Roo sa pagabagatan. Na aden pen a da maagaw a so langon o lopa o manga Kanaaniyo ago giya Miyarah  a taman den sa Apik sii ko temanaan o manga Amoriyo
A lagid mambo o lopa o manga Gibaliyo ago so dalem o inged a Libanon a matatampar sa sebangan ipoon sa Baal Gad sii sa pagabagatan o Palaw a Hirmon na taman den sa Libo Hamat.
Mirarakes on pen so langon a lopa o manga taw sa Sidon a kibaba ling ko kapalawan sii ko pageletan a Libanon ago giya Misripot Maim. Mbogaon ko so langon angkai a manga taw sii ko kapegantap kiran o manga Israil. Na inengkaa ngka o ba ngka di mibegay angkai a lopa sii ko manga Israil a makewali ran a aya ko rekano den inisogo.
Mbagibagia ngka ini kiran sii ko siyaw ka mbatabataa kiran ago sii ko sabaad ko mbatabataa Manasih.
So sabaad ko mbatabataa Manasih ago so manga mbatabataa Robin ago Gad na miyakowa iran den so lopa a inisenggay kiran o Mosa a oripen o Allah sii ko masesebangan a Yordan.
Giyangkai a lopa na ipoon sa Arowir sii ko kilild o Balintad a Arnon ago ipoon ko siti sii ko lembak o balintad a mirarakes on so dalem a kapantaran sa Midiba taman den sa Dibon.
Iniraot ai ko temanaan o manga Amoniyo na maaped on so dalem a pagiingedan a kiyandatoan i Sihon a dato o manga Amoriyo a miyakandato sa Hisbon.
Mirarakes on pen a Giliyad a so inged a babalingan o manga taw sa Gisor ago Maakah ago so pen so langon o Palaw a Hirmon ago so dalem a Basan taman den sa Salikah
A giyoto so langon o ndatoan i Og a miyakandato roo sa Astarot ago sa Idri. Isa sekaniyan ko aya bo miyalamba a manga moriyataw o manga Ripaim . Miyataban siran den o Mosa na miyaagaw niyan so lopa iran.
Ogaid na da bogawa o manga Israil so manga taw sa Gisor ago giya Maakah na pepeginged siran den a maaped ko manga Israil taman imanto.
So mbatabataa Libi na da kasaadi o Mosa sa lopa ka aya iran kawali na so bagian iran ko manga ipesoasoat a petotongen ko aparan o Allah a Tohan o Israil ka giyoto i initopa niyan kiran.
Giyai so lopa a inisenggay o Mosa ko manga pamiliya a ped ko mbatabataa Robin
So lopa iran na ipoon sa Arowir ko kilid o Balintad a Arnon ago ipoon ko siti ko lembak o balintad a iniraot ko kapantaran a malelepas sa Midiba.
Mirarakes on a Hisbon a lagid mambo o langon a manga siti sii ko kapantaran a giya Dibon Bamotbaal Bitbaalmiyon
Yahasah Kidimot Mipaat
Kiriyataim Sibmah Siritsahar sii ko poro o bobongan ko balintad
Bitpiyor so kipakaiiris ko Palaw a Pisgah ago giya Bithisimot.
Maaped on pen so kalangolangon a siti ko kapantaran ago so dalem a ndatoan i Sihon a dato o manga Amoriyo a miyakandato sa Hisbon. Miyataban sekaniyan den o Mosa a lagid mambo o manga dato a kibabaling sangkoto a inged a miyamakapagabanga a ped i Sihon a so manga dato sa Midiyan Ibi Rikim Sor Hor ago giya Riba.
Si Balaam a wata i Biyor a so pangangatao na isa sekaniyan ko miyapatay o manga Israil ko dii katidawa.
So lawasaig a Yordan na aya masesedepan a temanaan o lopa o mbatabataa Robin. Giyangkai a manga siti a rakes o pepamagonayonayan ko oman i siti na aya kawali o manga pamiliya a ped ko mbatabataa Robin.
Giyai so lopa a inisenggay o Mosa ko manga pamiliya a ped ko mbatabataa Gad
Giyai so totolan ko kiyambagibagia ko lopa sa inged a Kanaan sii ko manga Israil. Pimbagibagi ini i Iliyasar a so imam si Yosowa a wata i Non ago so manga olowan o manga pamiliya a ped ko manga mbatabataa iran.
So manga kawali angkai a siyaw ago tenga ka mbatabataa na miyapakaseseng gaya kiran a miyakanggolalan ko ripa a giyoto so inisogo o Allah ko Mosa.
So den so inisogo o Allah ko Mosa na giyoto i kiyambagibagia o manga Israil ko lopa.
Miyakaisa a gawii na aden a manga taw a poon ko mbatabataa Yodah a somiyong ki Yosowa roo sa Gilgal. So isa kiran a si Kaleb a wata i Yaponih a so Kiniyo na pitero iyan ki Yosowa a Katawan ka so pitero o Allah ko Mosa a oripen o Allah roo sa Kadis Barniya makapantag raken ago seka.
Pat polo ragon a idad aken sii ko kiyasogoa raken o Mosa ipoon sa Kadis Barniya sa kaperiksaa ko ko inged. Na kagiya komasoy ako na piyanotol aken on so miyapamikir aken a tito a osayan.
Ogaid na so manga pagari aken a miyonot raken na piyakalekan iran so manga taw na piyakadaan iran sa inam. Inonta bo na miyaratiyaya ko ko Allah a Tohan ko sa iklas ko poso aken.
Na inisepa raken o Mosa sangkoto a gawii a Mataan den a so lopa a kiyapanadaan ka na mapekewali ngka ago so manga wata a ka sa taman sa pakataman sabap sa piyaratiyaya ngka so Allah a Tohan ko sa iklas ko poso o ka.
Imanto na miyaipos den so pat polo ago lima ragon a kapegoyaga raken o Allah ipoon ko kiyateroa sii o Allah ko Mosa sii ko dii kapagenebeneb o manga Israil ko disirto. Na ilaya ko ngka ka miyakawalo polo ago lima ragon a idad aken
Na mabager ako pen imanto a lagid gowani ko kiyasogoa raken o Mosa. Kegaga ko pen so kapakipetidawa ago so apiya antonaa a ped a penggalebeken.
Kagiya ka maoto na began ka raken imanto angkai a kapalawan a lopa a initopa raken o Allah sa gawii oto. Piyanotol ami reka sa masa oto so makapantag ko manga iganti a bebetowan sa Anakim a kibabaling roo sii ko manga ala ago kikokotaan a manga siti. Ogaid na o keped raken so Allah na mbogaon ko siran sangkoto a inged a giyoto so miyatero o Allah.
Na inipamangni i Yosowa sa rakmat si Kaleb a wata i Yaponih na inibegay niyan so siti a Hibron a aya niyan kawali.
Giya Hibron na rek den o manga moriyataw i Kaleb a wata i Yaponih a so Kiniyo taman imanto sabap sa miyaratiyaya sekaniyan ko Allah a Tohan o Israil sa iklas ko poso iyan.
So lopa a miyambagian o manga pamiliya a ped ko mbatabataa Yodah na iniraot ko temanaan a Idomiya a aya pitemanan ko pagabagatan sii ko disirto a Sin.
Aya temanaan angkai a lopa sa pagabagatan na inipoon ko pagabagatan a kiyaposan ko Maatay a Ragat
A miyakataros ko pagabagatan o Ipegokit sa Akrabim taman ko disirto sa Sin na miyakadayon sii sa pagabagatan a Kadis Barniya taman den sa Hisron. Ipoon roo na miyakadayon ai sa tampar sa pagotaraan taman sa Adar a ron den miyakakori a miyakaantap sa Karkaa.
Ipoon roo na miyakataros ai taman sa Asmon ago roo pen ko Baogan sa Misir na miyakakedeg ko kilid o Baogan taman den ko Ragat a Miditiraniyo. Giyanan i temanaan o inged a Yodah roo sa pagabagatan.
So temanaan iyan sa sebangan na so kilid o Maatay a Ragat taman den ko pekeantonan on ko Lawasaig a Yordan. So temanaan iyan sii sa pagotaraan na inipoon ko kiyaposan sa Yordan
Na miyakadayon sa pagotaraan taman sa Bit Hoglah na miyakataros sii ko pagotaraan a Bit Arabah a iniraot den ko Ator a Bohan .
Ipoon roo na miyakatarapas ai ko Balintad a Akor taman sa Dibir a ron den miyakasilay sa tampar sa pagotaraan ago miyakadayon sa Gilgal a mipepantag o Petekedegan sa Adommim sii sa pagabagatan o balintad. Na miyakataros ai ko manga bowalan sa Insimis na iniraot den sa Inrogil.
Ipoon roo na miyakatarapas ai ko Balintad a Hinom sii ko pagabagatan o bobongan a ron so siti a Yarosalim a babalingan o manga Hibosiyo na miyakataros ko poro o palaw sii ko masesedepan o Balintad a Hinom sii ko pagotaraan a kiyaposan ko Balintad a Ripaim.
Ipoon roo na miyakadayon so temanaan a iniraot ko manga bowalan sa Niptowah na miyakataros roo ko manga siti a marani sa Palaw a Ipron na roo miyakakori sa tampar sa Baalah .
Sii sa sedepan a Baalah na ron ai miyabangkiring a miyakaantap ko kapalawan sa Idomiya na miyakataros ko pagotaraan o kababaan o Palaw a Yarim  na miyakatondagay taman sa Bit Simis ago miyakataros den sa Timnah.
Iniraot so temanaan ko silid o bobongan sa pagotaraan a Ikron a roo miyakakori sa tampar sa Sikron ago miyakasagad ko Palaw a Baalah na miyapos den sa Ragat a Miditiraniyo.
Na so temanaan angkai a lopa sa sedepan na so kilid a Ragat a Miditiraniyo. Giyai i manga temanaan ko mbabalibeta ko lopa o manga taw ko mbatabataa Yodah.
Sabap ko inisogo o Allah ki Yosowa na inibegay niyan ki Kaleb a wata i Yaponih so sabagi ko lopa o mbatabataa Yodah. Aya inibegay ron na giya Hibron a so siti a rek o Arba a ama o Anak.
Na piyamogaw ron i Kaleb so telo a manga mbawataan o Anak a so Sisay so Ahiman ago so Talmay.
Ipoon roo na somiyong sekaniyan sa Dibir sa kapakipetidawa iyan ko manga taw ron.
So temanaan o lopa a miyambagian o manga moriyataw o Yosop na inipoon sa Lawasaig a Yordan a marani sa Yariko sii sa sebangan o manga bowalan sa Yariko na miyakatarapas ko disirto taman den sa Bitil roo ko kapalawan.
Ipoon sa Bitil na miyakataros ai sa Los a iniraot sa Atarot a aya babalingan o manga Arkitiyo
Na miyakadayon ai sa tampar sa sedepan taman ko inged o manga Yaplitiyo a taman den sa Bithoron sa Baba. Ipoon roo na miyakataros ai sa Gisir na miyapos den roo ko Ragat a Miditiraniyo.
So manga moriyataw o Yosop a so manga mbatabataa Ipraim ago Manasih sa sedepan na miyatangan iran angkai a kawali iran.
Giyai so lopa o manga pamiliya a ped ko mbatabataa Ipraim So temanaan iyan sa sebangan na inipoon sa Atarotadar na miyakadayon taman sa Bithoron sa Poro.
Ipoon roo na miyakataros ai taman ko Ragat a Miditiraniyo. So siti a Mikmitah na roo matatago sa pagotaraan o temanaan na sii ko masesebangan a Mikmitah na miyakakori so temanaan sa tampar sa Taanatsiloh na miyakasagad on sii sa sebangan ago miyakataros den taman sa Yanohah.
Ipoon sa Yanohah na miyakadayon ai sa tampar sa pagabagatan taman sa Atarot ago giya Naarah na iniraot sa Yariko na miyapos den ko Lawasaig a Yordan.
Ipoon sa Tapowah na miyakaantap so temanaan sa sedepan a miyakadayon taman ko Baogan sa Kanah na miyapos den roo ko Ragat a Miditiraniyo. Giyai so kawali o manga pamiliya a ped ko mbatabataa Ipraim
A mirarakes on pen so ped a manga siti ago so pepamagonayonayan on a inibegay kiran sii ko lopa a miyakewali o mbatabataa Manasih.
Aden pen a lopa sa sedepan a Yordan a miyambagian o sabaad ko mbatabataa Manasih a aya kaka a wata o Yosop. Giya Giliyad ago Basan roo sa sebangan a Yordan na minibegay den ko manga mbawataan o Makir a aya kaka a wata o Manasih ago ama o Giliiyad sabap sa mala sekaniyan a sondaro.
So ped a manga pamiliya a ped ko mbatabataa Manasih a miyakambagian ko lopa sa sedepan a Yordan na so manga pamiliya o Abiyasir Hilik Asriyal Sikim Hipir ago Simida. Manga moriyataw siran a manga mama o Manasih a wata o Yosop.
Ogaid na si Silopihad a wata i Hipir a wata i Giliyad a wata i Makir a aya wata o Manasih na da a ba niyan manga wata a manga mama ka manga babay bo. Aya ngaran iran na si Maklah si Nowah si Hoglah si Milkah ago si Tirsah.
Na somiyong siran ki Iliyasar a imam ago sii ki Yosowa a wata i Non ago sii ko manga olowan na pitero iran a Inisogo o Allah ko Mosa a kambegi rekami sa lopa a makewali ami a lagid mambo o kinibegan on ko manga mama a ped ko mbatabataa mi. Kagiya ka maoto na bigan siran i Yosowa sa lopa a makewali ran a lagid mambo o miyakewali o manga pagari o ama iran a manga mama ka giyoto so sogoan o Allah.
Minisabap sii na miyakambagian so Manasih sa sapolo bagi ko lopa a inipagoman ko manga inged a Giliyad ago Basan sii sa sabala a Yordan
Ka kagiya so manga moriyataw o Manasih a manga babay na miyakakewali sa lopa a lagid mambo o manga moriyataw niyan a manga mama.
So temanaan o lopa o mbatabataa Manasih na inipoon sa Asir a iniraot den sa Mikmitah sii sa sebangan a Sikim. Ipoon roo na miyakadayon ai sa tampar sa pagabagatan taman ko darpa o manga taw a kibabaling sa Intapowah.

Ipoon roo na miyakadayon so temanaan sa tampar sa pagabagatan taman sa Baogan a Kanah. So ped ko manga siti sa pagabagatan o baogan na rek o mbatabataa Ipraim apiya pen o sii siran ko soled o lopa o Manasih. Na miyakataros so temanaan o Manasih a makakekedeg ko kilid o baogan sa pagotaraan na miyapos den ko Ragat a Miditiraniyo.
So lopa sa pagabagatan o baogan na rek o Ipraim na so matatago ko pagotaraan iyan na rek o Manasih na so kilid o Ragat a Miditiraniyo na aya niyan temanaan roo sa sedepan. So lopa o Asir na sii sa pagotaraan o Manasih na so rek o Isakar na roo ko masesebangan iyan.
Sii ko kiyatabana iran ko inged na so langon o isa ka maginged a manga Israil na mitimotimo roo sa Siloh na piyakatindeg iran so Barombarong a dii Telabokan.
Ogaid na aden pen a pito a mbatabataa manga Israil a da pen kasaadi ko lopa a makewali ran.
Na pitero i Yosowa ko manga Israil a Ay katey a kisendoden iyo ko katengana niyo ko lopa a inibegay rekano o Allah a Tohan o manga apo iyo?
Pamili kano sa tetelo kataw a poon ko oman i mbatabataa. Pakipegenebeneb aken kiran so dalem a kaingedan na isorat iran so manga temanaan o lopa a kebayaan kewali o oman i mbatabataa na kesoy siran raken bo.
Mapembaabaad iran so lopa sa pito bagi. So mbatabataa Yodah na di den keaog ko lopa iran sa pagabagatan a lagid mambo o manga kiyababadan ko Yosop roo sa pagotaraan.
Amay ka maipos iyo den somorat so manga temanaan o oman i bagian ko pito bagi ko lopa na kewit iyo raken sii na peripaan aken sii ko kamamasai ron o Allah a Tohan tano kaan matendo o antonaa i bagian on a makewali o oman i isa a mbatabataa.
Ogaid na so manga Libitiyo na di kesaadan sa lopa a lagid iyo ka so kapegimam iran ko Allah i kawali iran. So manga mbatabataa Gad ago Robin ago so sabaad ko Manasih na miyakowa iran den so kawali iran roo sa sebangan a Yordan a inibegay kiran o Mosa a oripen o Allah.
Na sii ko kapengganat o manga mama ko lalakaw iran na ininsaratan siran i Yosowa a tig iyan a Ikano roo na pagenebeneba niyo so lopa na soraten iyo so manga temanaan iyan. Maipos oto na kasoy kano raken ka peripaan aken sii ko kamamasai ron o Allah sii sa Siloh sa katendoa ko bagian ko lopa a kekowa o oman i mbatabataa.
Na lomiyalakaw so manga mama na piyagenebeneb iran so inged na inisorat iran ko ribro so manga temanaan o oman i bagian ko pito bagi on a rakes on so manga siti sii ko oman i bagian. Na komiyasoy siran ki Yosowa roo ko kampo sa Siloh.
Roo sa Siloh na rinipa ini i Yosowa sii ko kamamasaan o Allah sa katendoa niyan ko bagian ko lopa a pakipembagian iyan ko oman i mbatabataa manga Israil.
So paganay a bagian ko lopa a miyaripa na inibegay ko manga pamiliya a ped ko mbatabataa Baniyamin. Giyai na sii ko pageletan o lopa o Yodah ago so lopa o manga moriyataw o Yosop.
So temanaan o lopa iran sa pagotaraan na ipoon sa Lawasaig a Yordan na miyakatakedeg ko silid sa pagotaraan a Yariko ago miyakataros sa tampar sa sedepan a miyakatarapas ko manga kapalawan na iniraot den sa disirto sa Bitabin.
Ipoon roo na miyakadayon ai sa tampar sa pagabagatan a miyakaantap sa Los  na miyakataros taman sa Atarotadar sii ko bobongan a matatago sa pagabagatan a BitHoron sa Baba.
Roo miyakakori so temanaan a miyakadayon sa tampar sa pagabagatan ipoon ko masesedepan a kilid angkai a bobongan ago miyakataros taman den sa Kiriyatbaal  a so isa a siti a rek o mbatabataa Yodah. Giyanan i temanaan o lopa iran roo sa sedepan.
So temanaan iyan sa pagabagatan na ipoon ko kilid a Kiriyatyarim na miyakadayon sa tampar sa sedepan taman ko Manga Bowalan sa Niptowah.
Miyakataros ai taman ko kababaan o palaw a makatotolong ko Balintad a Hinom sii ko pagotaraan a kiyaposan ko Balintad a Ripaim. Ipoon roo na miyakadayon sa tampar sa pagabagatan a miyakatarapas ko Balintad a Hinom sii ko pagabagatan o kilid o babalingan o manga Hibosiyo na miyakataros den taman sa Inrogil.
Sii den miyakakori so temanaan sa tampar sa pagotaraan a miyakadayon sa Insimis na miyakataros taman den sa Gililot a mipepantag o Petekedegan sa Adomim. Ipoon roo na miyakatondagay ini ko Ator a Bohan
Na miyakadayon ko pagotaraan o mabebakenal a makatotolong ko Balintad a Yordan. Na miyakatondagay oto sii ko Balintad
So ikadowa a bagian ko lopa na inibegay ko manga pamiliya a ped ko mbatabataa Simiyon. Giyangkai a kawali iran na sii makasosoled ko lopa a aya kawali o mbatabataa Yodah.
So manga siti a mirarakes on na giya Birsiba Siba Moladah
Hasarsiyowal Balah Isim
Iltolad Bitol Hormah
Siklag Bitmarkabot Hasarsosah
Bitlibaot ago giya Siyarohin sapolo ago telo a manga siti a mirarakes on so pepamagonayonayan ko oman i siti.
Aden pen a manga siti iran a Ain Rimon Itir ago giya Asiyan pat a manga siti a rakes o pepamagonayonayan ko oman i siti.
Mirarakes on pen so langon a inged ko melilibeta sangkai a manga siti taman sa Baalatibir  sii sa pagabagatan. Giyai so lopa a inibegay ko manga pamiliya a ped ko mbatabataa Simiyon a makewali ran.
Makasosoled ai ko lopa o mbatabataa Yodah ka kagiya so lopa a inibegay ko Yodah na lebi kiran a maolad.
So ikatelo a bagian ko lopa na inibegay ko manga pamiliya a ped ko mbatabataa Sibolon. So lopa iran na iniraot sa Sarid.
Ipoon roo na miyakadayon oto sa tampar sa sedepan a miyakasagad sa Mariyal taman den sa Dabisit ago so baogan ko masesebangan a Yokniyam.
Na ipoon ko sabala a Sarid na miyakadayon so temanaan sa tampar sa sebangan taman ko temanaan a Kislottabor a miyakataros oto taman sa Dabirat na miyakatakedeg taman den sa Yapiya.
Ipoon roo na miyakataros ai sa tampar sa sebangan taman sa Gathipir ago Itkasin a roo den miyakakori a miyakaantap sa Niyah sii ko kiyapakataros iyan sa Rimon.
Sii sa pagotaraan na miyakakori so temanaan a miyakaantap sa Hanaton a iniraot den sa Balintad a Iptahil.
Mirarakes sangkai a lopa so manga siti a Katah Nahalal Simron Idalah ago giya Bitlihim sapolo ago dowa a manga siti a rakes o pepamagonayonayan ko oman i siti.
Giyai so kawali o manga pamiliya a ped ko mbatabataa Sibolon.
So ikapat a bagian ko lopa na inibegay ko manga pamiliya a ped ko mbatabataa Isakar.
Mirarakes ko lopa iran so manga siti a Yasriil Kisolot Siyonim
Haparaim Siyon Anaharat
Rabit Kisiyon Ibis
Rimit Inganim Inhadah ago giya Bitpasis.
So temanaan iyan na iniraot sa Tabor Siyahasomah ago Bitsimis na miyapos den roo ko Lawasaig a Yordan sapolo ini ago nem a manga siti a mirarakes on so pepamagonayonayan ko oman i siti.
Giyai so lopa a miyakewali o manga pamiliya a ped ko mbatabataa Isakar.
So ikalima a bagian ko lopa na inibegay ko manga pamiliya a ped ko mbatabataa Asir.
Mirarakes sangkai a lopa so manga siti a Hilkat Hali Bitin Aksiyap
Alamilik Amad ago giya Misiyal. So temanaan iyan sa sedepan na ipoon sa Karmil a miyakadayon sa Sihorlibnat
Na sii den miyakakori a miyakaantap sa sebangan a iniraot sa Bitdagon na miyakataros ai a miyakasagad sa Sibolon ago so Balintad a Iptahil sii ko kiyapakataros iyan sa tampar sa pagotaraan taman den sa Bitimik ago Niyal. Miyakataros ai sa tampar sa pagotaraan taman so manga siti a Kabol
Ibron Rihob Hamon ago giya Kanah na iniraot den sa Mala a Sidon.
Sa masa oto na pitero o Allah ki Yosowa a
Teroa ngka ko manga Israil a Pamili kano sa manga siti a pekeapasan a miyatero aken rekano den a nggolalan ko Mosa.
Saden sa miyakapatay sa taw a miyadigrasiya ago da niyan tibabaa na makapegapas roo kaan malinding ko taw a iseop iyan so miyatay.
Amay ka miyakapagapas sekaniyan ko isa sangkoto a manga siti na pekatindeg sekaniyan sii ko gimowa o siti na mapenotol iyan ko manga pelokelokesen ko siti so miyasowasowa. Na pekasoleden iran sekaniyan ko siti ago kebegan iran sa darpa a kebalingan iyan sii kiran.
O selobaa sekaniyan o seop on na so manga taw ko siti na di iran on kepalad so miyakapatay sabap sa da tibabaa a kiyapataya niyan ko siringan iyan a kena a ba niyan riridoa gowani.
Pekatareg sekaniyan sangkoto a siti taman sa makokom o manga pangongokom on ago taman ko kapatay o maporo a imam a kapapantagan sa masa oto. Maipos ai na pekakasoy den so miyakapatay ko babalingan iyan sii ko siti a piyalagoyan iyan.
So manga siti a inisenggay iran ko masesedepan a Yordan na giya Kidis sii sa Galili ko kapalawan sa Naptali giya Sikim sii ko kapalawan sa Ipraim ago giya Kiriyatarba  sii ko kapalawan sa Yodah.
Sii ko sabala a Yordan sa sebangan a Yariko na inisenggay iran on a Bisir sii ko kapantaran a disirto sii ko lopa o mbatabataa Robin giya Ramot sa Giliyad sii ko lopa o mbatabataa Gad ago giya Golan sa Basan sii ko lopa o mbatabataa Manasih.
Sa masa oto na so manga olowan o manga pamiliya a ped ko mbatabataa Libi na somiyong ki Iliyasar a imam sii ki Yosowa a wata i Non ago sii ko manga olowan o manga pamiliya a ped ko langon a mbatabataa manga Israil.
Na roo sa Siloh sa inged a Kanaan na pitero iran kiran a Inisogo o Allah a nggolalan ko Mosa a began kami sa manga siti a kebalingan ami a rakes on so manga pangomaan a kapenateban o manga pangangayamen ami.
Kagiya ka maoto na sabap ko sogoan o Allah na bigan o manga Israil so manga Libitiyo sa manga siti ago manga pepanateban a sii matatago ko lopa a miyakewali ran.
So manga Libitiyo a aya paganay a piyamegan sa manga siti na so mbawataan o Kohat a wata o Libi. So manga mbawataan o Kohat a aya kiyababadan ko Aron a imam na bigan sa sapolo ago telo a manga siti a matatago ko lopa o manga mbatabataa Yodah Simiyon ago Baniyamin.
So ped a manga mbawataan o Kohat na bigan sa sapolo a manga siti a matatago ko lopa o manga mbatabataa Ipraim ago Dan ago so sabaad ko mbatabataa Manasih.
So manga mbawataan o Girson na bigan sa sapolo ago telo a manga siti a matatago ko lopa o manga mbatabataa Isakar Asir Naptali ago so sabaad ko mbatabataa Manasih roo sa Basan.
So manga mbawataan o Mirari na bigan sa sapolo ago dowa a manga siti a matatago ko lopa o manga mbatabataa Robin Gad ago Sibolon.
Giyangkai a manga siti a rakes o manga pepanateban ko mbalabala on na inibegay o manga Israil ko manga Libitiyo a miyakanggolalan sa ripa ka giyoto so sogoan o Allah a nggolalan ko Mosa.
Giyai so manga siti a matatago ko lopa o manga mbatabataa Yodah ago Simiyon a inibegay
Sa masa oto na tinimo i Yosowa so manga taw ko mbatabataa Robin Gad ago so sabaad ko mbatabataa Manasih
Na pitero iyan kiran a Mininggolalan iyo so langon a inisogo rekano o Mosa a oripen o Allah na miyatoman iyo pen so oman i inisogo aken rekano.
Da niyo den awai so manga pagari niyo ko ped a manga mbatabataa sangkai a miyatey den a manga gawii taman den imanto. Pipiyapiyaan iyo tomoman so manga sogoan o Allah a Tohan iyo.
Imanto na kiyabegan den o Allah a Tohan iyo sa kalilintad so manga pagari niyo a aya niyan den minitopa. Sabap roo na baling kano den na kasoy kano ko lopa a miyakewali niyo a inibegay rekano o Mosa a oripen o Allah roo ko sabala a Lawasaig a Yordan.
Ogaid na tanto kano a pagitktiyar sa kapetomana niyo ko manga sogoan ago so kitab a inibegay rekano o Mosa a giyoto so kapekebebayai ko Allah a Tohan iyo so kapekedega ko langon a manga lalan iyan so kapeparatiyayaa ko manga sogoan iyan so kakapeti rekaniyan sebenar ago so kapepangongonotani ron sa iklas ko poso iyo ago niyawa.
Na miyaling so manga mbatabataa Robin Gad ago so sabaad ko Manasih. Inawaan iran so ped a manga Israil roo sa Siloh sa inged a Kanaan ka komiyasoy siran ko rek iran a lopa roo sa Giliyad a miyakowa iran sabap ko inisogo o Allah a nggolalan ko Mosa.
Ogaid na sii ko kiyapakaoma iran ko kilid a Yordan sa sedepan sa kasisii ran pen sa inged a Kanaan na miyangon so manga mbatabataa Robin Gad ago so sabaad ko Manasih sa mala a aparan a piyakamemesa a pegilain sii ko darpa a bebetowan sa Gililot.
Na miyatero ko ped a manga Israil a Ilaya niyo! So manga mbatabataa Robin Gad ago so sabaad ko Manasih na miyangon sa aparan roo sa Gililot sii ko inged tano a Kanaan sa sedepan a Yordan!
So kiyanega iran sii na mitimotimo so langon a manga Israil roo sa Siloh ka song siran sa sebangan a Yordan sa kapakipetidawa iran ko manga pagari ran.
Ogaid na siyogo iran daan si Pinihas a wata i Iliyasar a imam ko manga mbatabataa Robin Gad ago so sabaad ko Manasih roo sa inged a Giliyad.
Inonotan si Pinihas o sapolo a manga sanasanaan a sesakataw a poon ko oman i mbatabataa manga Israil a so oman i isa kiran na olowan o isa a pamiliya a ped ko manga mbawataan o Israil.
Sii ko kiyapakaoma iran ko inged a Giliyad na pitero iran ko manga mbatabataa Robin Gad ago so sabaad ko Manasih a
Iniise o kalangolangon a manga pagtaw o Allah o antonaa ngkai a kiyaongkira niyo ko Tohan o Israil. Tiyalikodan iyo imanto so kapepangongonotani niyo ko Allah. Somiyopak kano ko Allah ko kinimbaalen iyo sa aparan ko manga ginawa niyo.
Ba da pen kadiyangkai rektano so kiyapakandosa tano roo sa Piyor? Taman sangkai a gawii na da tano ron masoti apiya pen inisiksa oto o langon o manga pagtaw o Allah.
Na petelikodan iyo bes imanto so Allah? O sopaka niyo so Allah imanto a gawii na kerarangitan iyan so langon o isa ka maginged a Israil mapita.
O miyakaram so lopa a miyakowa niyo a di patot ko kapesimbai ron na ripag kano ko sabala a Yordan sii ko lopa o Allah a ndodon so Barombarong a Pesimbaan on na mbagian kano ko lopa a ped rekami. Ogaid na di niyo sopaka so Allah o di na sekami a nggolalan ko kipembaalen iyo sa aparan ko manga ginawa niyo a liyo ko aparan o Allah a Tohan tano.
Tademi niyo a initana so rarangit o Allah ko langon o isa ka maginged a Israil isako makandosa si Akan a wata i Sirah ko kiyakowaa niyan ko manga nganin a inisenggay ko kambinasaa on. Kena bo a ba sekaniyan i miyatay sabap ko dosa niyan!
Na somimbag so manga mbatabataa Robin Gad ago sa sabaad ko Manasih a tig iran ko manga olowan o manga mbawataan o Israil a
So Allah i Lebi a Mamaapaar a Tohan! So Allah a Lebi a Mamaapaar a Tohan na katawan iyan o ino ami ai penggolaolaa na ketokawan mambo o langon a manga Israil. O somiyopak kami ko Allah o di na miyakandosa kami ron na di kami niyo pelepasa sangkai a gawii ko kambonoa rekami!
O tiyalikodan ami so Allah ko kinimbaalen ami ko ginawa mi sa aparan a ketotongan sa manga soasoat ago manga pamemegayan a pereperan o di na manga korban pantag bo ko kanggiginawai na pengnin ami a so den so Allah i somiksa rekami!
Kena oto a ba aya mi ron kiyambaali ka aya sabap iyan na ipekelek ami a sii ko pekatalingoma a manga gawii na masiken a peteroon o manga wata iyo ko manga wata ami a Antonaa i labot iyo ko Allah a Tohan o Israil?
Ka biyaloy o Allah a Yordan a temanaan a mipapagelet rekami ago sekano a manga mbatabataa Robin ago Gad. Da a bagian iyo ko Allah! Na masiken a pekataregen o manga wata iyo so manga wata ami ko kapesimbaa iran ko Allah.
Giyoto i sabap a miyapamikir ami a mbaal kami sa aparan a kena a ba ketotongan sa manga soasoat ago manga korban
Ka sabap sa an mabaloy a ipenanadem ko manga mbawataan ami ago sii ko manga mbawataan iyo sa pesimba kami mambo ko Allah sii ko darpa a pesimbaan on a nggolalan ko kipesepaaten ami ron ko manga korban a petotongen ago ago manga korban pantag bo ko kanggiginawai. Amay ka magiyoto na di mapetero o manga wata iyo ko manga wata ami sii ko pekatalingoma a manga gawii a Da a ba niyo labot ko Allah!
Aya mapipikir ami na opama ka matero iran ai rekami o di na sii ko manga mbawataan ami ko pekatalingoma a masa na mapetero ami a Ilaya niyo so kiyasayanan ko aparan o Allah a miyabangon o manga apo ami. Kena oto a ba ketotongan sa manga soasoat o di na manga korban ka ipenanadem ai rekami ago sii rekano.
Makawatan rekami so kasopaka mi ko Allah ago so katelikodi ami ron ko kapagembaal ami sa aparan a ketotongan sa manga soasoat ago manga pamemegayan a pereperan ago manga korban a liyo ko aparan o Allah a Tohan tano a ndodon ko kasasangoran o Barombarong a Pesimbaan on.
Kagiya maneg i Pinihas a imam ago so manga sanasanaan ko isa ka maginged ago so manga olowan o manga mbawataan iran so pitero o manga mbatabataa Robin Gad ago so sabaad ko Manasih na miyasoat siran.
Na pitero kiran i Pinihas a wata i Iliyasar a imam a Imanto na katawan ami a sisii rektano so Allah. Da kano bes makandosa ko Allah sangkai a betad na piyakalidas iyo so manga taw sa Israil ko kapendadaneg o Allah.
Mandiyadi na si Pinihas a wata i Iliyasar a imam ago so manga sanasanaan na inawaan iran so manga mbatabataa Robin ago Gad roo sa inged a Giliyad na komiyasoy siran sa inged a Kanaan na piyanotol iran ko manga Israil so makapantag ko miyanggolaola.
Na inikasoat ai o manga Israil na piyodi iran so Tohan na da iran den aloya so mipantag ko kapakipetidawa iran ko manga mbatabataa Robin ago Gad sa kambinasaa iran ko inged a babalingan iran.
Kagiya makasagad so miyatey a alongan a kiyabegan den o Allah so manga Israil sa kalilintad ko langon o manga ridoay iran sii ko mbalabala na miyalokes si Yosowa a tanto den a minitolod so idad iyan.
Na tinimo iyan so langon o manga Israil a so manga pelokelokesen manga olowan manga pangongokom ago manga sanasanaan iran na pitero iyan kiran a Miyalokes ako den imanto.
Miyailay niyo so langon taman a pinggolaola o Allah a kamapiyaan iyo sii sangkai a langon a manga nasiyon ka so den so Allah a Tohan iyo i miyakitidawa sabap rekano.
Na miyambagibagi aken den ko manga mbatabataa rekano so langon o lopa o manga nasiyon a mapekewali niyo ipoon ko Lawasaig a Yordan sii sa sebangan na taman den ko Ragat a Miditiraniyo roo sa sedepan a so lopa o manga nasiyon a miyataban aken den a mirarakes on so lopa o ped a manga nasiyon a da pen mataban.
So den so Allah a Tohan iyo i mbogaw kiran. Ipenendeg iyan siran sii ko kapegantap iyo kiran na tenganen iyo so lopa iran ka giyoto so minitopa rekano o Allah.
Kagiya ka maoto na pakababager kano sa kapeparatiyayaa niyo ago kapetomana ko langon a minisorat ko Ribro a Kitab o Mosa. Di kano den silay sa kawanan o di na sa diwang.
Di kano pakipegepeda sangkai a manga nasiyon a miyalamba sii sangkai a inged iyo. Di niyo mbetowa so ingaran o manga katohanan iran aya pen o ba niyo sepaan. Di niyo siran simbaa aya pen o ba niyo sodiyodi.
Ka kapeti niyo baden sebenar so Allah a Tohan iyo a datar o di niyo dii nggolaolaan taman imanto.
Piyamogaw o Allah so manga ala ago manga babager a nasiyon sii ko kapegantap iyo kiran na taman imanto na da den a sakataw bo a ba miyakapamayandeg ko hadapan iyo.
So isa rekano na pekadendeg sa sanggibo ko manga ridoay niyo ka kagiya so Allah a Tohan iyo i dii makitidawa sabap rekano a aya niyan rekano den minitopa.
Sabap roo na iktiyari niyo piyapiya a ginawa niyo sa kapekebabayai niyo ko Allah a Tohan iyo.
Ka o tomalikod kano ron ago makipetepi kano sangkai a manga nasiyon a miyalamba sii rekano ago makikemonga kano kiran
Na sabota niyo a matamataan den a so Allah a Tohan iyo na di niyan den mbogaon angkai a manga nasiyon sii ko kapegantap iyo kiran. Ka kebaloy siran baden a kisampirot ago kilitag rekano ago manga lilit sii ko likod iyo ago manga sorok sii ko manga mata niyo na pekitaros den ai taman sa kakeda iyo sangkai a mapiya a lopa a inibegay rekano o Allah a Tohan iyo.
Di ketey na petay ako a aya keokitan o langon o manosiya. Oman i isa rekano na katawan iyan sii ko poso iyan ago ginawa niyan a da den a isa bo ko langon a manga pipiya a minitopa rekano o Allah a Tohan iyo a ba miyailang. Oman i isa on na minitoman den!
Ogaid na datar den o kiyapakatalingoma rekano o langon a manga pipiya a minitopa rekano o Allah a Tohan iyo na lagid oto mambo a kitomaparaken iyan rekano ko langon a kamoralaan a piyakaiktiyaran iyan rekano taman sa mabinasa kano niyan sangkai a mapiya a lopa a inibegay niyan rekano.
Oriyan iyan na linimod i Yosowa so langon a mbatabataa manga Israil roo sa Sikim. Piyakisogoan iyan so manga pelokelokesen manga olowan manga pangongokom ago so manga sanasanaan iran na miyangadap siran ko kamamasaan o Tohan.
Na pitero i Yosowa ko langon o manga taw a Giyai i kabasa o Allah a so Tohan o manga Israil Sii ko miyanga oona a gawii na so manga apoapoan iyo a rakes i Tirah a ama o Ibrahim ago Nahor na mababaling siran ko onaan o Lawasaig a Yopratis na sominimba siran ko salakaw a manga tohan.
Ogaid na kinowa ko so apo iyo a Ibrahim a poon ko inged ko sabala a lawasaig na piyakapagenebeneb aken sekaniyan ko dalem a inged a Kanaan na bigan aken sa madakel a manga mbawataan. Inibegay aken on si Iskak
Na sii ki Iskak na inibegay aken si Yakob ago si Isaw. Inisenggay aken ki Isaw so kapalawan a inged a Idomiya a mapekewali niyan ogaid na si Yakob ago so manga wata iyan na somiyong sa Misir.
Oriyan iyan na siyogo aken roo so Mosa ago so Aron na siniksa aken so manga Imisiren a nggolalan ko pinggolaola ko sii kiran. Kagiya maipos oto na iniliyo aken sekano roo.
Kagiya iliyo aken so manga apo iyo roo sa Misir na siyaloba siran o manga Imisiren a kikakaro ago kikokoda. Kagiya iniraot so manga apo iyo ko Mariga a Ragat
Na gomiyoraok siran sa tabang ko Allah na piyageletan aken siran sa maliboteng ago so manga Imisiren. Inikolob aken kiran so ragat na piyangeled aken siran on. So den so manga mata niyo i miyakailay ko pinggolaola ko roo sa Misir. Miyatey kano a mababaling ko disirto.
Oriyan iyan na inowit aken sekano ko inged o manga Amoriyo a kibabaling sii sa sebangan a Yordan. Miyakitidawa siran rekano ogaid na piyalad aken siran ko lima niyo. Bininasa ko siran sii ko kapegantap iyo kiran na miyatangan niyo so lopa iran.
Oriyan iyan na si Balak a wata i Sipor a so dato sa Mowab na mitiyagar sa kapakipetidawa iyan sa Israil. Piyakisogoan iyan si Balam a wata i Biyor na piyangni niyan on a isinta kano niyan.
Ogaid na da ko pakinega si Balam na riyakmatan kano niyan baden na piyakalidas aken sekano ko kapaar i Balak.
Rominipag kano sa Yordan na inisampay kano sa Yariko. Miyakitidawa rekano so manga taw sa Yariko a lagid mambo o manga Amoriyo manga Pirisiyo manga Kanaaniyo manga Hitiyo manga Girgasiyo manga Hibiyo ago so manga Hibosiyo ogaid na piyalad aken siran rekano.
Somiyogo ako sa manga taboowan a keona rekano a inipanendeg iran so dowa kataw a dato o manga Amoriyo sii ko kapegantap iyo kiran. Kena ini a ba miyakanggolalan ko manga pedang iyo ago manga pana.
Bigan aken sekano sa lopa a da niyo ndokawi ago so manga siti a da niyo bangona a babalingan iyo imanto. Pepangangan kano ko onga o manga waged a obas ago manga kayo a olibi a da niyo pamolaa.
Kagiya ka maoto a tig i Yosowa na kaleken iyo so Allah na pangongonotani niyo sa iklas ko ginawa niyo ko kapeparatiyayaa niyo ron. Lebaden iyo so manga katohanan o manga apo iyo a sinimba iran roo ko sabala a Lawasaig a Yopratis ago roo sa Misir na so bo so Allah i pangongonotani niyo.
Ogaid na o di kano kebaya mangongonotan ko Allah na pilia niyo imanto o antawaa i pengongonotanan iyo apiya anda ko manga tohan a sinimba o manga apo iyo roo ko sabala o lawasaig o di na so manga tohan o manga Amoriyo a sisii ko lopa a babalingan iyo. Ogaid na so saken on peman ago so pamiliya ko na pengongonotanan ami so Allah.
Na somimbag so manga taw a tig iran a Makawatan rekami so katelikodi ami ko Allah sa kapengongonotani ami ko salakaw a manga tohan!
Sii ko oriyan o kiyapatay i Yosowa na inisean o manga Israil so Allah a Antawaa rekami i paganay a melalakaw a makipetidawa ko manga Ikanaanen?
Inisembag o Allah a So mbatabataa Yodah ka piyalad aken kiran den so lopa.
Na pitero o manga taw sa Yodah ko manga pagari ran a mbatabataa Simiyon a Onoti kami niyo ko lopa a miyambagian ami sa kanggobata tano ko manga Ikanaanen. Oriyan iyan na magonot kami rekano bo ko lopa iyo. Na miyonot kiran so manga taw sa Simiyon.
Kagiya gomobat so Yodah na piyalad kiran o Allah so manga Ikanaanen ago so manga Pirisiyo na piyamono iran so sapolo nggibo a manga taw roo sa Bisik.
Miyatoon iran so dato Adonibisik roo sa Bisik na miyakitidawa siran on na tiyaban iran so manga Ikanaanen ago manga Pirisiyo.
Miyalagoy si Adonibisik ogaid na riyaot iran sekaniyan na diyakep iran na piyamotolan iran sa manga ama a lima ago ama a ai.
Na pitero i Adonibisik a Aden gowani a pito polo a manga dato a kiyapotolan aken sa manga ama a lima ago ai a pepamorot sa pangenengken a pepanga oodod ko didalem a lamisaan aken. Biyadalan ako imanto o Allah ko pinggolaola ko kiran. Na inowit iran sekaniyan roo sa Yarosalim na roo den miyatay.
Giyobat pen o manga taw sa Yodah so siti a Yarosalim na miyaagaw iran. Piyamono iran a pedang so manga taw ron na tiyotong iran so siti.
So kiyaipos ai na tomiyaros siran makitidawa ko manga Ikanaanen a kibabaling ko kapalawan ago roo sa Nigib ago sii ko kapantaran.
Siyondolan iran pen so manga Ikanaanen a kibabaling sa Hibron  na roo iran tiyaban so manga mbawataan o Sisiyay si Ahiman ago si Talmay.
Ipoon roo na tomiyaros siran ko siti a Dibir .
Na pitero i Kaleb a Pakipengaroma ko so wata aken a babay a si Aksah ko mama a nggobat ago makaagaw ko siti a KiriyatSipir.
Na si Otniyal a wata i Kinas a so ari i Kaleb i miyakakowa on na piyakipangaroma on i Kaleb so wata iyan a si Aksah.
Sii ko gawii a kiyapakatepi iran den na inisango i Aksah ki Otniyal a kapakapangni niyan ki ama iyan sa lopa. Na sii ko kiyatepad i Aksah ko kimar iyan na iniise on i Kaleb a Antonaa i pagangin ka raken?
Inisembag iyan on a Begi ako ngka sa pamemegayan. So lopa a inibegay ngka raken roo sa Nigib na mamara a darpa. Kapedipedi ka bo na begi ako ngka pen sa aden a pakaig on. Na inibegay ron i Kaleb so manga bowalan roo sa kaporoan ago sa kabebaan.
So manga Kiniyo a mbawataan o panogangan o Mosa na miyamangonot ko manga taw sa Yodah ko kiyaawa iran sa Yariko a so siti a bebetowan sa Manga kayo a Rogan. Na roo siran komiyaden a maaped ko manga taw a kibabaling sa disirto sa Yodah sii sa Nigib a marani ko siti a Arad.
Samaoto na miyonot so manga taw sa Yodah ko manga pagari ran a manga taw sa Simiyon ka giyobat iran so manga Ikanaanen a kibabaling sa Sipat na gibagiba iran so siti. Sabap roo na bitowan ai sa Hormah.
Liyo ron pen na miyaagaw iran so manga siti a Gasa Askilon ago Ikron a rakes o pepamagonayonayan ko oman i siti.
Tiyabangan o Allah so manga taw sa Yodah na miyatangan iran so manga inged ko kapalawan ogaid na da iran mabogaw so manga taw a kibabaling ko kapantaran ka kagiya aden a manga karo iran sa katidawa a potaw.
Giya Hibron na inibegay ki Kaleb ka giyoto so initopa o Mosa na piyamogaw ron i Kaleb so manga mbawataan o telo kataw a manga wata o Anak.
Ogaid na so manga taw sa Baniyamin na da iran mabogaw so manga Hibosiyo a kibabaling sa Yarosalim na taman imanto na pepeginged so manga Hibosiyo a maaped ko manga taw sa Baniyamin roo sa Yarosalim.
So manga mbawataan o Yosop na somiyong siran sa Bitil sa kanggobata iran on na tiyabangan siran o Allah.
Somiyogo siran sa manga makapenoriman sa Bitil .
Miyakailay so manga panonoriman sa mama a lominiyo ko siti na pitero iran on a Toroon ka rekami o andamanaya i kapekasoled ami ko siti ka pepiyapiyaan ami seka.
Mandiyadi na pinggonanao niyan kiran so kisoled iran ko siti na piyamono iran a pedang so langon a taw ron a liyo ron angkai a mama ago so langon o pamiliya niyan.
Oriyan iyan na somiyong angkai a mama ko pagiingedan o manga Hitiyo a roo den miyangon sa siti a bitowan iyan sa Lods a aya niyan ngaran taman imanto.
So mbatabataa Manasih na da iran bogawa so manga magiinged sa Bit Siyan Taanak Dor Ibliyam ago sa Migido a rakes o manga pepamagonayonayan sangkai a manga siti ka totomegel den so manga Ikanaanen sa kapakababaling iran sangkoto a lopa.
Sii ko kiyapakabager o manga Israil na tigel iran so manga Ikanaanen a dii makanggalebek ogaid na da iran siran langon bogawa.
So pen so mbatabataa Ipraim na da iran bogawa so manga Ikanaanen a kibabaling sa Gisir. Sabap roo na pepeginged roo den so manga Ikanaanen a maaped kiran.
So pen so mbatabataa Sibolon na da iran bogawa so manga magiinged sa Kitron ago sa Nahalol na pepeginged roo den so manga Ikanaanen a maaped kiran. Ogaid na tigel siran o manga Israil a dii makanggalebek.
So pen so mbatabataa a Asir na da iran bogawa so manga magiinged sa Ako Sidon Aklab Aksib Hilbah Apik ago sa Rihob.
Sabap roo na pepeginged den so manga taw sa Asir a maaped ko manga Ikanaanen ka da iran siran bogawa.
So mambo so mbatabataa Naptali na da iran bogawa so manga magiinged sa Bit Simis ago sa Bit Anat na pepeginged den so manga taw sa Naptali a maaped ko manga Ikanaanen a kibabaling sangkoto a lopa ogaid na miyategel so manga taw sa Bit Simis ago sa Bit Anat a dii makanggalebek.
So Malaikat o Allah na somiyong sa Bokim a poon sa Gilgal. Na pitero iyan ko manga Israil a Iniliyo aken sekano roo sa Misir na inowit aken sekano ko lopa a inisepa aken a imbegay aken ko manga apo iyo. Tig aken a Di aken den mbarobaan so kapasadan a inembaalan aken mipantag rekano.
Di kano pakipepasadanowai ko manga taw a kibabaling sangkai a lopa ka ba niyo den gebaa niyo so manga aparan iran. Ogaid na da ako niyo paratiyayaa. Ino niyo ai penggolaolaa?
Sabap roo na peteroon ko rekano imanto a di aken siran den mbogaon sii ko kapegantap iyo kiran. Kebaloy siran a manga sorok sii ko kilid iyo na pekalitag rekano so manga katohanan iran.
Sii ko kiyateroa sii o Malaikat o Allah ko isa ka maginged a Israil na miyakagoraok siran sa matanog.
Na bitowan iran angkoto a darpa sa Bokim  na roo siran somiyapaat ko Allah sa manga korban.
Na piyakalalakaw i Yosowa so manga Israil na somiyong so oman i isa kiran ko lopa a mapekewali niyan kaan iyan matangan.
Sii ko kaooyagoyag pen i Yosowa na pepangongonotanan o manga Israil so Allah na sii ko oriyan o kiyapatay niyan na itataros iran ai sii ko kapepaginetaw pen o manga pelokelokesen a miyakailay ko langon taman a pinggolaola o Allah sabap ko manga Israil.
Na si Yosowa a wata i Non a so oripen o Allah na miyatay a miyakamagatos ago sapolo den ragon a idad iyan.
Inilebeng iran ko lopa a bagian iyan roo sa Timnat Hiris sii ko kapalawan a inged sa Ipraim sii sa pagotaraan a Palaw a Gaas.
Miyamatay mambo so langon a taw a miyaginetaw ko masa i Yosowa na miyamakala so miyakasalono a manga taw a di iran kilalaan so Allah aya pen o ba iran katawi so manga pinggolaola niyan a kamapiyaan o Israil.
Na minggolaola so manga Israil sa marata sii ko kapekeilaya on o Allah na miyangongonotan siran ko katohanan a Baal.
Tiyalikodan iran so Allah a Tohan o manga apo iran a miyakaliyo kiran sa Misir na miyananangoran siran ago miyamanimba ko salakaw a manga tohan o manga taw a makalilibet kiran na piyakakerangit iran so Allah.
Tiyalikodan iran sekaniyan na piyangongonotanan iran so Baal ago so manga Astorit.
Na mimborngat so gani o Allah ko manga Israil na piyalad iyan siran ko kapaar o di kiran dii nggogobat a di iran siran dii tebanan. Piyakipaar iyan siran ko manga ridoay iran ko melilibeta kiran na di siran kiran den pekaato.
Oman siran melalakaw a makipetidawa na peridoon siran o Allah ka giyoto i inisepa iyan kiran na tanto siran a kiyaregenan.
Apiya pen oto na inibegay kiran o Allah so manga pangongokom a pepekasabet kiran ko kapaar o manga ridoay iran a di kiran dii teban.
Ogaid na di pekinegen o manga Israil so manga pangongokom iran ka miyananangoran siran ko salakaw a manga tohan na sominimba siran on. Magaan so magaan a kiyaawai ran ko lalan a kideg o manga apo iran a miyamanoman ko manga sogoan o Allah
Igira a bigan siran o Allah sa pangongokom na petebangan o Allah so pangongokom na pesebeten iyan so manga taw ko kapaar o manga ridoay iran taman ko kaooyagoyag pen o pangongokom. Ka ipekepedi siran o Allah sii ko kapeperego iran sabap ko siran oto a di kiran dii mangarasi kiran ago peperarasay.
Ogaid na anda den i kapatay o pangongokom na kesoy bo peman so manga taw ko asal a okitokit iran a lebi pen a marata a di so manga apo iran a di siran dii mangongonotan ago pepamanimba ko salakaw a manga tohan. Di iran inggenek so marata a di iran dii nggolaolaan ago so kategas i olo a manga okitokit iran.
Sabap roo na tanto a kiyararangitan o Allah so manga Israil na pitero iyan a Siyogok angkai a manga taw so kapasadan a inisogo aken ko manga apoapoan iran a kapetomana on. Sabap sa da ako iran paratiyayaa
Na di aken den mbogaon ko kapegantap iran so apiya anda ko manga nasiyon a da pen mabogaw i Yosowa isako matay.
Pagosaren aken angkai a manga nasiyon a kitepeng aken ko manga Israil kaan mailay o ba iran pepiyapiyai komedeg so manga lalan aken a datar o pinggolaola o manga apoapoan iran.
Kagiya ka maoto na aden a manga nasiyon a liyamba o Allah sii ko inged kaan iyan katepengi so manga Israil a da den makaokit ko apiya anda ko manga katidawa roo sa Kanaan.
Pitibaba iyan ai ka giya bo a kipengendaon iyan ko kapakipetidawa sii ko manga Israil a ba di labaw ko siran oto a da den a katawi ran on gowani.
Aya miyalamba a manga nasiyon na so manga taw a ndadatoan o lima a dato a Pilistiyo so langon a manga Ikanaanen so manga taw sa Sidon ago so manga Hibiyo a kibabaling ko kapalawan sa Libanon ipoon sa Palaw a Baalhirmon taman sa Libohamat.
Miyalamba siran roo a kitepeng ko manga Israil kaan mailay o ba iran tomana so manga sogoan o Allah a inibegay niyan ko manga apo iran a miyakanggolalan ko Mosa.
Kagiya ka maoto na pepeginged so manga Israil a maaped ko manga Ikanaanen manga Hitiyo manga Amoriyo manga Pirisiyo manga Hibiyo ago so manga Hibosiyo.
Miyakindedarodopai siran sangkai a manga taw na piyangongonotanan iran so manga tohan iran.
Minggolaola so manga Israil sa kamarataan sii ko kapekeilaya on o Allah. Piyakalipat iran so Allah a Tohan iran na sinimba iran so manga katohanan a Baal ago Asirah.
Sabap roo na mimborngat so gani o Allah ko manga Israil na piyakipeges iyan siran ko dato sa Misopotamiya a si KosiyanRisiyataim. Na mipapaar iyan so manga Israil ko miyakawalo ragon.
Ogaid na kagiya gomoraok so manga Israil ko Allah sa tabang na bigan iyan siran sa mama a pekapanabang kiran a si Otniyal a wata i Kinas a so ari i Kaleb na siyabet iyan siran.
Minitemo rekaniyan so Roh o Allah na miyabaloy sekaniyan a pepangokom ko manga Israil. Lomiyalakaw si Otniyal sa kapakipetidawa na piyalad on o Allah si KosiyanRisiyataim a dato sa Misopotamiya na tiyaban sekaniyan i Otniyal.
Mandiyadi na lomilintad so inged ko soled o miyakapat polo ragon taman ko kiyapatay i Otniyal a wata i Kinas.
Minggolaola peman sa marata so manga Israil ko kapekeilaya on o Allah na piyakabager o Allah si Iglon a dato sa Mowab kaan iyan mipaar so Israil.
Miyakipagabanga si Iglon ko manga Amoniyo ago so manga Amalik na giyobat iran a Israil na miyaagaw iran so siti a Yariko.
Na mipapaar i Iglon a dato sa Mowab so manga Israil ko miyakasapolo ago walo ragon.
Gomiyoraok peman so manga Israil ko Allah sa tabang na bigan iyan siran sa pekasabet kiran a si Ihod a padiwangan a mama a wata i Gira a ped ko mbatabataa Baniyamin. Siyogo sekaniyan o manga Israil a aya pegawid ko pirak a imbowis iran sii ki Iglon a dato sa Mowab.
Na mimbaal si Ihod sa gonong a dowa i garangan a tenga sa mitros a katas iyan na initakip iyan ai ko kawanan a kilid iyan ko didalem o nditaren iyan.
Oriyan iyan na inawidan iyan so pirak a imbowis ki Iglon na tanto a kaolit a mama si Iglon.
Kagiya mibegay ron i Ihod so pirak na piyakabaling iyan so manga mama a kiaawid on.
Miyonot sekaniyan kiran taman ko kowari sa Gilgal ogaid na komiyasoy bo ko dato Iglon na pitero iyan on a Aden a pagenes a peteroon ko reka dato. Na pitero o dato ko manga orobarang iyan a renek siran na lominiyo siran langon ko rowang.
Miyobay si Ihod ki Iglon sii ko kaoontod iyan a da a ped iyan ko marenggay a milik iyan ko kaporoan o torogan na pitero iyan on a Aden a peteroon ko reka a poon ko Tohan. Tominindeg so dato
Na biyokot i Ihod a diwang a lima so gonong a mitatakip ko kawanan a kilid iyan na inibaseg iyan ko tiyan o dato.
Miyaalep on so gonong a rakes o soongan iyan na lomiyambas ai ko likod o dato. Da ini badota i Ihod ko tiyan iyan na miyakandemet on so sibo.
Na lominiyo si Ihod ko rowang na likeban iyan so manga pintoan ago piyananggalan iyan
Sii ko oriyan o kiyapatay i Ihod na minggolaola peman so manga Israil sa marata ko kapekeilaya on o Allah.
Na piyalad siran o Allah ko kapaar i Yabin a isa a dato a taga Kanaan a ndadato sii sa siti a Hasor. So komandir o manga sondaro niyan na si Sisira a mababaling sa Harosit Hagoyim.
Si Yabin na siyaw gatos a manga potaw a karo niyan sa katidawa na masarangit a kapepangarasii niyan ko manga Israil ko soled o dowa polo ragon. Sabap roo na gomiyoraok so manga Israil ko Allah sa tabang.
Aya pepangokom ko manga Israil sangkoto a masa na so babay a nabi a si Diborah a karoma i Lapidot.
Di sekaniyan dii mangokom sii ko atag o kayo a korma a bebetowan sa Kayo a Diborah sii sa pageletan a Ramah ago giya Bitil sii ko kapalawan sa Ipraim na pepamanong roo so manga Israil a pepekikokom siran on.
Miyakaisa a gawii na piyakisogoan iyan si Barak a wata i Abinowam a taga siti a Kidis sa Naptali na pitero iyan on a Giyai i inisogo reka o Allah a Tohan o Israil Lalakaw ka na timo ka sa sapolo nggibo a manga mama a ped ko manga mbatabataa Naptali ago Sibolon na pakaonota ngka siran roo sa Palaw a Tabor.
Pagagaken ko si Sisira a komandir o manga sondaro i Yabin a rakes o manga karo niyan ago manga sondaro sa kapakipetidawa iran reka roo ko Lawasaig a Kison na peladen ko siran sii ko kapaar ka.  
Na pitero on i Barak a O pagonot ka raken na song ako roo ogaid na o di ka raken pagonot na di ako roo song.
Somimbag si Diborah a Oway magonot ako reka ogaid na sabap sangkanan a miyapamikir ka na di ka kebantogan sangkai a lalakaw ngka ka peladen o Allah si Sisira ko isa a babay. Mandiyadi na miyonot si Diborah ki Barak sa kasong iran sa Kidis
Na roo tinimo i Barak so manga mbatabataa Sibolon ago Naptali na sapolo nggibo a manga mama a miyamangonot rekaniyan na miyonot mambo si Diborah.
Sa da pen ai kanggolaola na si Hibir a Kiniyo na biyangon iyan so barombarong iyan a marani sa Kidis ko obay o kayo a Kalipapa roo sa Saanaim ka miyogalin sekaniyan sa babalingan a mawatan ko ped a manga Kiniyo a aya kiyababadan ko Hobab a bati o Mosa.
Kagiya katokawan i Sisira a tomiyakedeg si Barak ko Palaw a Tabor
Na tinimo iyan so siyaw gatos a manga potaw a karo niyan ago so langon o manga sondaro niyan na lomiyalakaw siran a poon sa Harosithagoyim roo den ko Lawasaig a Kison.
Na pitero i Diborah ki Barak a Senser ka den! Giyai den i gawii a kapelada o Allah ki Sisira ko kapaar ka ka pepangonaan reka so Allah. Mandiyadi na tomiyondagay si Barak ko Palaw a Tabor a oonotan o sapolo nggibo a manga sondaro niyan.
Sii ko kiyagobat i Barak na piyakalekan o Allah si Sisira ago so langon o manga pangongolin ko manga karo niyan ago manga sondaro. Tomipad si Sisira ko karo niyan na domiyarabay sa kapelagoy niyan.
Ogaid na inipananantal i Barak so manga karo ago manga sondaro i Sisira taman roo sa Harosit Hagoyim. Na miyanga bobono so langon o manga sondaro i Sisira. Da den a sakataw kiran bo a ba miyakapagoyag.
Si peman si Sisira na pepelalagoy a pepegapas ko barombarong i Hail a karoma i Hibir a Kiniyo sabap sa dii ngginawai si Yabin a dato sa Hasor ago so pamiliya i Hibir.
Lominiyo si Hail a magalaw ki Sisira na pitero iyan on a Bolos ka kadnan ko bolos ka sii den di ka pekelek. Na somiyoled si Sisira ko barombarong na siyapengan i Hail sa tanggob.
Pekewaw ako a tig i Sisira. Kapedipedi ka bo na pakainoma ko ngka sa ig. Na lomika si Hail ko petegoan sa gatas na piyakainom iyan sekaniyan na tiyanggoban iyan bo.
Tig pen i Sisira a Tindeg ka san ko gimowa o barombarong na o aden a pekaoma a ipagise iyan reka a Ba aden a taw san? na teroa ngka on a da. 
Ogaid na kagiya kanekan sa torog si Sisira ka minikopay den na kominowa si Hail sa lapek a barombarong ago bakbak na minanay mobay ki Sisira na piyopok iyan so lapek ko kilid a olo niyan a piyakalambas iyan ko lopa na miyatay sekaniyan.
Na sarta a miyakaoma si Barak a dii mbanog ki Sisira na lominiyo si Hail ka inalaw niyan. Soled ka a tig iyan on ka pekiilay aken reka so mama a pepangilobaan ka. Na somiyoled sekaniyan na miyailay niyan si Sisira a makakekelit ko lopa a miyatay a lomiyambas so lapek ko olo niyan.
Sii sangkoto a gawii na piyakitaban o Tohan ko manga Israil si Yabin a so Ikanaanen a dato.
Sii sangkoto a gawii na si Diborah ago si Barak a wata i Abinowam na inimbayok iran angkai a bayok
Igira a pegolowan so manga pendatoon sa Israil na pekebabaya kiran tomondog so manga taw podin so Allah!
Pamakineg kano hey manga dato! Lekai niyo a manga tangila niyo hey manga pegawidan! Pegidaidaan ko ago pemboniboniyan so Allah a Tohan o Israil.
Ya Allah isako awaan ka so kapalawan sa Sair sii ko kiyalalakaw ngka poon ko inged a Idom na tiyabad so doniya ago miyoran so manga gabon sa langit.
Milinog so manga palaw ko kapepekaoma o Allah apiya so Palaw a Sinay sii ko kamamasaan o Allah a Tohan o Israil.
Sii ko masa i Siyamgar a wata i Anat ago sii ko manga gawii i Hail na da den kaokiti so manga ala a lalan ka sii pepekaokit so dii melayalayag ko manga iito a lalan.
Kiyadaan sa taw so pepamagonayonayan sii sa Israil kiyadaan den sa taw taman ko kiyapakagemaw aken a si Diborah a miyakagemaw a ina sii sa Israil.
Isako mili so manga Israil sa bago a manga katohanan na kiyapoonan den so dii katidawa sii ko pepegingedingedan. Ogaid na da den a kelong o di na bangkaw a ba miyailay sii ko pat polo nggibo a manga Israil!
Maampil so poso aken ko manga olowan sa Israil ago sii ko siran oto a miyababaya kiran tomondog. Podin so Allah!
Sekano a kikokoda ko manga popoti a kimar a kioontod ko manga ampido niyo ago sekano a dii ndilalag ko manga lalan na pamakinega niyo!
Pamakinega niyo so lagam o dii mbibitiyarai a dii timotimo ko manga darpa a pesegeban. Pepanotolen iran so manga oontol a kiyapakadaag o Allah ago so manga kiyapakadaag o manga sondaro niyan sii sa Israil. Samaoto na so manga pagtaw o Allah na tomiyondagay ko manga gimowa o siti.
Pagnaw ka hey Diborah pagnaw ka! Pagnaw ka na pagidaida ka sa bayok! Mbowat ka hey Barak! Tondaa ngka so manga biyag ka hey wata o Abinowam!
Samaoto na so miyalamba a manga mama na miyamanong ko manga olowan so manga pagtaw o Allah na miyamanong raken a rakes o manga babager.
So ped kiran na miyakapoon sa Ipraim a so bekaw iran na sisii sa Amalik. Somiyong reka pen so Baniyamin a ped o manga pagtaw ngka. Poon sa Makir na miyamanong so manga komandir na miyakapoon sa Sibolon so kiaawid sa tongkas a olowan.
So manga pendatoon sa Isakar na miyonot ki Diborah oway miyonot on si Isakar ago si Barak na tiyondog iran sekaniyan a di siran dii nggagaan roo ko balintad. Ogaid na sii ko mbatabataa Robin na mala so kiyapakandowadowa iran.
Ino kano petelimbegak ko obay o manga tangkal sa kapemakinega niyo ko manga tomameng a petelo ko manga bilibili? Oway sii ko mbatabataa Robin na mala so kiyapakandowadowa iran.
Siran oto a komakaden sa Giliyad na mitelimbegak roo sa sebangan a Yordan. So mbatabataa Dan na ino siran tereg ko manga kapal? Mitelimbegak so mbatabataa a Asir sii ko kilid a ragat a komakaden den ko manga kikasosogod.
Ogaid na so manga taw sa Sibolon ago Naptali na iniserakan iran a manga niyawa iran roo ko dii tidawaan.
Miyakatalingoma so manga dato na mitidawa siran. Miyakitidawa so manga dato sa Kanaan sii sa Taanak ko obay o manga bowalan sa Migido ogaid na da a ba iran miyateban a pirak.
Poon sa langit na miyakitidawa so manga bitoon sii ko kapeketas iran ko langit na miyakitidawa siran ki Sisira.
So dii mbagiyaw a lawasaig a Kison na piyayopas iyan siran a so tanto a mabandes a lawasaig a Kison. Hey ginawa ko senser ka sii ko bager ka!
Samaoto na domiyagedeb so manga kalamaging o pepelolompat a manga koda a so kapepelolompat o manga babager a koda.
Kamorkaan so manga taw sa Miros a tig o Malaikat o Allah. Kamorkaan siran sa tanto a masakit ka da siran makatalingoma sa kapagogopi ran ko Allah sa kapagogopi ran ko Allah ko di niyan dii kapakitidawa ko manga babager a sondaro.
Lebi a rarakmatan ko manga babay si Yail a so karoma i Hibir a Kiniyo lebi sekaniyan a rarakmatan ko manga babay a kibabaling ko manga barombarong.
Oriyan iyan na minggolaola peroman sa marata so manga Israil sii ko kapekeilaya on o Allah na sii ko soled o pito ragon na papaladen siran o Allah ko kapaar o manga taw sa Midiyan.
Sabap ko kapesonsinga kiran o manga Midiyan na mitiyagar so manga Israil sa manga kapegapasan sii ko manga liyang ago manga gireb roo ko manga palaw.
Igira a miyakapamola so manga Israil sa pereperan na so manga Midiyan so manga Amalik ago so manga kibabaling sa sebangan na penggobaten iran siran.
Di siran dii kempo ko kalopaan na pembinasaan iran so langon a peragonen apiya taman sa Gasa. Da a ba iran pelambaan a ikeoyag o manga Israil ka pekowaan iran so manga bilibili manga kambing manga sapi ago so manga kimar.
Pepekaoma siran a itetalon iran so manga pangangayamen ago manga barombarong iran a lagid siran sa kakapal o manga tarapan. Di siran den kebilang ago so manga onta iran na pembinasaan iran so inged sii ko katatareg iran on.
Na gomiyoraok so manga Israil a pekitabang ko Allah sabap sa tanto siran a pepakamiskinen o manga Midiyan.
Sii ko kiyagoraok iran ko Allah sabap ko manga Midiyan
Na somiyogo so Allah sa nabi ko manga Israil a pitero iyan kiran a Giyai i kabasa o Allah a Tohan o Israil Iniliyo aken sekano roo sa Misir a ron kano miyapangongoripen.
Piyokas aken sekano ko kapaar o manga Imisiren ago poon ko bager o langon a pepangarasi rekano sangkai a inged. Piyamogaw aken siran sii ko kapegantap iyo kiran na inibegay aken rekano so lopa iran.
Pitero aken rekano a Saken so Allah a Tohan iyo di kano simba ko manga katohanan o manga Amoriyo a so inged iran i babalingan iyo imanto. Ogaid na da ako niyo pakinega.
Sa masa oto na miyakatalingoma so Malaikat o Allah sa Oprah na miyontod ko atag o kayo a kalipapa a rek i Yowas a ped ko mbawataan o Abiyasar. So wata i Yowas a si Gidiyon na pegegik sa trigo sii ko petemekan sa arak kaan iyan mitepok so pereperan ko manga Midiyan.
Miyakiilay rekaniyan so Malaikat o Allah a tig iyan a Hey mabager a mawaraw a mama sisii reka so Allah!
A Kadnan ko a inisembag i Gidiyon o sisii rekami so Allah na ino rekami ini langon mapenggolaola? Anda den so langon a piyakamemesa a pinggolaola niyan a miyapanotol rekami o manga apo ami? Ba iran da teroa a Inowit tano sii o Allah a poon sa Misir? Ogaid na samanaya na inawaan kami den o Allah na piyalad kami niyan ko kapaar o manga Midiyan!
Na inilay sekaniyan o Allah a tig iyan a Ika roo sii ko bager ka na sabeta ngka so Israil poon ko kapaar o manga Midiyan. Sogoon ko seka!
A Kadnan ko a tig i Gidiyon Andamanaya i kakesabeta ko ko Israil? So manga tonganay aken na aya lebi a malobay ko mbatabataa Manasih na saken i lebi a mababa ko pamiliya ko.
Somimbag so Allah a Keped ako reka na penasaan ka so manga Midiyan a lagid bo o sasakataw siran.
Tig i Gidiyon a O kelimoon ako ngka na begi ako ngka sa poriba sa so Allah i di raken dii makimbitiyarai.
Kapedipedi ka bo na di ka sii pegawa taman sa makakasoy ako reka a maawid ko selasela a isepaat aken reka. Na tig iyan a Penayaw ako sii taman ko kapakakasoy ngka.
Somiyoled si Gidiyon ko walay niyan na tomininda sa mangoda a kambing ago mimbaal sa paan a da a tapay ron a manga isa ka gantang a arina. Inisoled iyan so sapo ko balengkat ago so sawaw niyan sii ko koden na inowit iyan ko malaikat roo ko atag o kayo a kalipapa na inenat iyan on.
Pitero on o malaikat o Tohan a Betaden ka so sapo ago so paan sangkai a ator na go ngka on ododa so sawaw. Na pinggolaola ini i Gidiyon.
Na iniseko o malaikat o Allah so poro o teken a kakapetan iyan ko sapo ago so paan. Somiyokeyaw so apoy a poon ko ator na liyamed iyan so sapo ago so paan na miyada so malaikat.
Kagiya katokawan i Gidiyon a giyoto so malaikat o Allah na pitero iyan a Ya Allah a Kadnan ko miyailay aken so malaikat o Allah a makapageedapa kami!
Sii reka so kalilintad a tig o Allah. Di ka pekelek. Kena o ba ka petay.
Na miyangon roo si Gidiyon sa aparan para ko Allah na bitowan iyan ai sa So Allah na aya den Kalilintad. Na ndodoo den ai taman imanto roo sa Oprah sii ko inged o mbawataan o Abiyasar.
Sii sangkoto a kagagawii na pitero o Allah ki Gidiyon a Kowaa ngka so ikadowa a mama a sapi ko talon o ama a ka a so miyakapito ron ragon a idad iyan. Gebaa ngka so aparan a biyangon o ama a ka para ko katohanan a Baal na pataa ngka so polaos a toos ko katohanan a Asirah a makatitindeg ko obay niyan.
Bangon ka sa aparan para ko Allah a Tohan ka ko poro angkai a bobongan a tenoren ka piyapiya so manga ator on. Na kowaa ngka so ikadowa a sapi na sapaaten ka a petotongen sangkai a aparan a aya itegon ka on na so polaos a Asirah a piyata ka.
Mandiyadi na piyakaonot i Gidiyon so sapolo kataw a talasogoay niyan na ininggolalan iran so pitero on o Allah. Ogaid na sabap sa inikalek iyan so pamiliya o ama iyan ago so manga mama sangkoto a siti na gagawii a kiyanggolaolaa niyan sii a kena a ba kadadaondaw.
Sii ko teked a kapipita ko kiyapakambowat o manga mama ko siti na miyailay iran a miyageba so aparan ko Baal ago miyapata so polaos a Asirah a matatago ko obay o aparan. Miyailay iran pen so bago a aparan a kiyambaalan a ron miyatotong so ikadowa a sapi.
Na miyamagisei siran a Antawaa i minggolaola sii? Kagiya ondamaan iran piyapiya na kiyatokawan iran a si Gidiyon a wata i Yowas i minggolaola on.
Na piyantonan iran si Yowas a Liyon ka so wata a ka kaan ami mabono! Giba iyan so aparan ko Baal ago piyata iyan so polaos a Asirah a matatago ko obay niyan.
Ogaid na pitero i Yowas ko langon a pekerarangitan a manga taw a lomilibet on a Ba niyo petindegen so Baal? Ba niyo petepengi somabet? Apiya antawaa i penindeg on na mbonoon sii den sangkai a kapipita! O tito a tohan so Baal na kitindeg iyan a ginawa niyan amay ka aden a gomeba ko aparan iyan.
Sii ko teked a kapipita na miyamangembowat si Yarobbaal  ago so langon a manga mama niyan na mikempo siran ko obay o Bowalan a Harod. So kekampowan o manga Midiyan na sii matatampar ko pagotaraan iran sii ko balintad a marani ko Bobongan a Morih.
Pitero o Allah ki Gidiyon a Tanto a madakel a manga mama a ped ka. Di aken siran langon pekatabanen ko manga Midiyan ka o ba baden mitekabor o manga Israil a so bager iran i miyakasabet kiran a kena a ba saken.
Kagiya ka maoto na panawatewagen ka kiran imanto a Apiya antawaa i pekelek a da a kawaraw niyan na pekabaling a pekaganat sangkai a Palaw a Giliyad. Na dowa polo ago dowa nggibo a manga mama a miyaling na sapolo nggibo baden a miyalamba a minibegak.
Pitero o Allah ki Gidiyon a Madakel pen anan a tanto a manga mama. Pakaonota ngka siran ko lawasaig ka atasan ko siran reka roo. O teroa ko reka a Giyai i pekaonot reka. na magonot reka. Ogaid na o teroa ko a Giyai na di reka pekaonot na di sekaniyan magonot.
Na inowit i Gidiyon so manga mama ko lawasaig na pitero on o Allah a Oman i isa a ipesekdo niyan a lima niyan ko ig a pendilaan iyan a lagid o aso na belaga ngka ko siran oto a tomitikoro a pesonsomen iran so ig ko lawasaig.
Na telo gatos a mama a inisakdo iran a lima iran ko ig a piyanilaan iran na so langon o ped na tominikoro a somiyonsom ko ig ko lawasaig.
Na pitero o Allah ki Gidiyon a Nggolalan ko telo gatos a mama a dominila ko ig na sebeten ko sekano na peladen ko reka so manga Midiyan. Pakalalakawa ngka so langon a ped a manga mama a so oman i isa on ko darpa iyan.
Na piyakabaling i Gidiyon so langon a ped a manga Israil liyo ron so telo gatos a mama a miyamakakepit ko langon a manga nganin a pelotoon ago so manga bogiyong. Samaoto na so kampo o manga Midiyan na roo ko balintad ko kababaan iran.
Sii sangkoto a kagagawii na pitero o Allah ki Gidiyon a Mbowat ka na go ngka tondagayi gomobat so kampo o manga Midiyan ka piyalad aken siran ko kapaar ka.
Ogaid na o pekelek ka gomobat na tondagay ka ko kampo a ped o talasogoay ngka a si Porah.
Keneg ka so di iran dii mbibitiyaraiyan na oriyan ai na pekawaraw ka sa kanggobata ngka kiran. Na tomiyondagay siran ago si Porah a talasogoay niyan ko temanaan o kampo o manga ridoay.
So manga Midiyan so manga Amalik ago so ped a kibabaling sa sebangan na lomalangkap siran ko balintad a datar sa kakapal o manga tarapan. Di den kebilang so manga onta iran a lagid sa kadakel o peted ko kilid a ragat!
Sii den ko kiyapakaoma roo i Gidiyon na miyaneg iyan so sakataw a mama a pepanotolen iyan so taginepen iyan ko ginawai niyan a aya kabasa niyan na Piteginep aken a aden a satompi a paan a bantad a pekelilid sa baba taman ko kampo o manga Midiyan. Miyakatalingoma ini ko isa a tolda na miyasogat iyan sa tanto a mabager na miyaoteng so tolda ago miyalayang!
Tig o ginawai niyan a Giyanan so pedang i Gidiyon a wata i Yowas a taw sa Israil! Da den a salakaw a kapemaanai ron! Piyalad rekaniyan o Tohan so manga Midiyan ago so langon a sondaro tano!
Kagiya maneg i Gidiyon so kiyapanotola ko taginepen ago so maana niyan na sominimba sekaniyan ko Allah. Na komiyasoy den ko kekampowan o manga Israil na inilalis iyan a Mbowat kano! Piyalad rekano o Allah so manga sondaro a Midiyan!
Biyagi iyan sa telo lompok so telo gatos a mama na bigan iyan so oman i isa kiran sa bogiyong ago omoy a bote a aden a solo a isosoled on.
Na pitero iyan kiran a Amay ka makaoma ako ko kilid o kampo na pegilaya ko niyo na so den so pesowaan aken na sowaa niyo mambo.
Sii den ko kapakaoniya ko ago so manga ped aken ko manga bogiyong ami na langon kano a makalilibet ko kampo na pakaoniya niyo mambo so manga bogiyong iyo ago pelalalisen iyo a So pedang o Allah ago ki Gidiyon! 
Miyakaoma si Gidiyon ago so magatos a manga mama a moonot on ko kilid o kampo ko kiyalooki sa gawii sii den ko oriyan o kiyasambii ko manga gordiya. Sarta den a piyamakaoni ran so manga bogiyong ago piroropet iran so manga omoy a kikakapetan iran
Na parengarengan a kiyapakaoniya o telo lompok ko manga bogiyong ago so kiyaropeta iran ko manga omoy. Kakapetan iran a diwang so manga solo ago sa kawanan so manga bogiyong a pemakaonin iran na inipelalalis iran a So pedang o Allah ago ki Gidiyon!
Na sii ko katitindeg o oman i isa kiran ko sangan iyan a darpa ko melilibeta ko kampo na miyabosigaw ago miyamalagoy so langon o manga Midiyan a dii melalalis sa kalek.
Sii ko dii kapamogiyong o telo gatos a mama i Gidiyon na piyakapagonaya tidawa o Allah a pedang so langon a manga Midiyan ko kampo na miyamalagoy siran a pegagaw sa Sirirat taman sa Bitsitah roo den ko temanaan a Abilmiholah a marani sa Tabat.
Samaoto na piyanawag i Gidiyon so manga Israil a poon ko manga mbatabataa Naptali Asir ago Manasih na piyanaloba iran so manga Midiyan.
Somiyogo mambo si Gidiyon sa manga mama ko dalem o kapalawan sa Ipraim sa kapeteroa iran a Tondagay kano sii na ogop kano makitidawa ko manga Midiyan. Talangani niyo so manga darpa a peripagan sa Yordan taman sa Bitbarah kaan iyo roo maren so kaperipag iran on. Na mitimo so manga mama sa Ipraim na tiyalanganan iran so manga peripagan sa Yordan taman sa Bitbarah.
Na iniise o manga taw sa Ipraim ki Gidiyon a Ino ngka rekami ai kikidian? Ino kami ngka da pakisogoi isako lomalakaw ka makitidawa ko manga Midiyan? Na tanto iran sekaniyan a piyanarotaroan.
Ogaid na pitero kiran i Gidiyon a Antonaa i pinggolaola ko a kiabay ko pinggolaola niyo? Ba di so inibegak a manga obas a piyangosip o manga taw sa Ipraim na mala i kipantag a di so langon o manga obas a pirerebas o mbawataan o Abiyasar a maaped ako ron?
Piyalad rekano o Tohan so manga olowan o manga Midiyan a si Orib ago si Siib. Antonaa i miyagaga ko nggolaola a kiabay ron? Kagiya teroon ai i Gidiyon na miyada so rarangit iran.
Na rominipag si Gidiyon ko Lawasaig a Yordan a oonotan o telo gatos a manga mama niyan na apiya pen minikopay siran na itataros iran den somaloba so manga ridoay.
Kagiya makaoma siran sa Sokot na pitero i Gidiyon ko manga mama on a Kapedipedi kano bo na begi niyo so manga sondaro aken sa manga paan. Tanto siran a minikopay na peselobaan ko pen si Siba ago si Salmona a manga dato sa Midiyan.
Ogaid na pitero o manga olowan sa Sokot a Ino ami pekakana so manga sondaro ngka a da ngka pen mabiyag si Sibah ago si Salmona.
Tig i Gidiyon a Sabap sa giyanan kano na amay ka paladen raken o Allah si Sibah ago si Salmona na nggomisain aken so manga sapo iyo a baletek ago wangay a poon ko mitataog!
Na tomiyaros si Gidiyon sa Piniyal na miyamangni roo peman sa datar iyan. Ogaid na aya inisembag o manga mama on na lagid bo o inisembag o manga mama sa Sokot.
Na pitero kiran i Gidiyon a Amay ka komasoy ako sii a miyakataban na nggebaan ko angkai a lantawa.
Samaoto na si Sibah ago si Salmona na roo den sa Karkor a ped iran so manga sondaro iran a manga sapolo ago lima nggibo. Giyanan bo i miyalamba ko langon a mamagabanga a manga sondaro a poon sa sebangan ka magatos ago dowa polo nggibo kiran a miyanga bobono.
Na somiyalilit kiran si Gidiyon a sii miyokit ko lalan ko kilid o disirto ko masesebangan a Nobah ago giya Yogbiyah na tikawan iyan gomobat so manga Midiyan a aya katao iran on na malilinding.
Miyamalagoy si Sibah ago si Salmona a so dowa a dato sa Midiyan ogaid na piseloba siran i Gidiyon na piyamiyag iyan na piyakalekan iyan pen so langon o manga sondaro iran.
Oriyan iyan na komiyasoy si Gidiyon a miyakapoon ko kiyatidawa a sii miyokit ko Okita sa Hiris.
Miyadakep iyan roo a mangoda a mama a poon sa Sokot na piyangingisean sekaniyan i Gidiyon. Na inisorat o mangoda so manga ngaran o manga olowan ago so manga pelokelokesen sa Sokot a pito polo ago pito kataw.
Kagiya makaoma si Gidiyon sa Sokot na pitero iyan ko manga mama on a Katii si Sibah ago si Salmona a inipagongatongat iyo raken a tig iyo a Ino ami pekakana so manga sondaro ngka a minikopay a da ngka pen mabiyag si Sibah ago si Salmona?
Na kominowa si Gidiyon sa manga baletek ago wangay a poon ko mitataog na inosar iyan ai sa kiyaperanega niyan ko manga olowan sa Sokot.
Giba iyan pen so lantawa sa Piniyal na piyamono iyan so manga mama ko siti.
Oriyan iyan na inisean iyan si Sibah ago si Salmona sa Antonaa i kelagidan ko manga mama a piyamono iyo roo sa Tabor? Manga mama a lagid ka a inisembag iran. Oman i isa kiran na lagid sa paras o wata o dato.
Manga pagari aken oto a tig i Gidiyon a manga wata den o ina aken. Mataan den ko kaooyagoyag o Allah ka o da niyo siran pamonoa na di aken sekano mambo pemonoon.
Na pitero i Gidiyon ko kaka a wata iyan a si Yatir a Na bonoa ngka siran! Ogaid na da bindasa i Yatir so pedang iyan ka miyalek ka matag bago a mama.
Na pitero i Sibah ago si Salmona a Na seka den i bono rekami ka galebek ai o mikesad a mama. Na giyoto a miyobay kiran si Gidiyon na biyono iyan siran na kinowa niyan so manga salay ko lig o manga onta iran.
Na pitero o manga Israil ki Gidiyon a Seka den i pendato rekami seka ago so wata a ka ago so apo o ka ka siyabet kami ngka ko kapaar o manga Midiyan!
Ogaid na pitero kiran i Gidiyon a Kena a ba saken i pendato rekano aya pen o ba so wata aken ka so Allah na aya niyo dato.
Ogaid na aden a pengnin ko rekano. Oman i isa rekano na began iyo raken so manga aritis a miyateban iyo.
Tig iran a Ikebabaya ami a kimbegan ami reka on! Na komiyayat siran sa nditaren na iniitog on o oman i mama so manga aritis a miyateban iyan.
Miyakaisa a gawii na si Abimilik a wata i Gidiyon na somiyong sa Sikim a ron babaling so manga laki i ina iyan ago so langon a ped a manga tonganay o ina iyan. Na pitero iyan kiran a
Iseen niyo ko langon a manga mama sa Sikim a Anda i tomoon iyo so kandatoi rekano o langon o pito polo a manga wata i Gidiyon o di na sakataw bo a pendato rekano? Na tademi niyo a saken i rogo iyo!
Na miyakimbitiyarai so manga tonganay i ina iyan ko manga mama sa Sikim makapantag sangkai a manga katero i Abimilik. Kagiya maneg iran na tiyomo iran a aya pagonotan iran na si Abimilik ka pitero iran a Pagari tano sekaniyan.
Na bigan iran sekaniyan sa pito polo a pelata a pirak a poon ko baitalmal ko timplo o Baal Birit na inosar ai i Abimilik a initendan ko da a oked iyan a manga labeg a miyamangonot on.
Oriyan iyan na somiyong sekaniyan ko inged o ama iyan sii sa Oprah na roo ko liyawaw o satiman a ator na piyamono iyan so pito polo a manga pagari niyan a manga wata i Gidiyon. Ogaid na si Yotam a so ari a wata i Gidiyon na mitepok a miyakapalagoy.
Mandiyadi na so langon a manga mama sa Sikim ago sa Bitmilo na miyalimod ko atag o babarakaten kon a mala a kayo roo sa Sikim na roo iran biyaloy a dato si Abimilik.
Kagiya maneg ai i Yotam na tomiyakedeg roo ko poro o Palaw a Girisim na liyalis iyan siran a tig iyan a Hey manga mama sa Sikim pamakinega ko niyo o kabaya iyo a pakinegen kano o Tohan!
Miyakaisa a gawii na lomiyalakaw so manga kayo sa kapemili iran sa makapendato kiran. Pitero iran ko kayo a olibi a Ndatoi kami ngka!
Somiyangka so kayo a olibi a tig iyan a Ba aken nggeneki megay so lana aken a ipesela ko manga tohan ago so manga manosiya kaan aken kandatoi so manga kayo?
Oriyan iyan na pitero o manga kayo ko kayo a higos a Na seka i ndato rekami!
Ogaid na somiyangka mambo so kayo a higos a tig iyan kiran a Ba aken nggeneki pegaden so mapiya ago mamis a onga ko kaan aken kandatoi so manga kayo?
Na taros a pitero o manga kayo ko waged a obas a Na seka i ndato rekami!
Ogaid na pitero kiran o waged a Ba aken nggeneki megay so arak aken a ipepekapiya a ginawa o manga tohan ago so manga manosiya kaan aken kandatoi so manga kayo?
Moripori na pitero o langon o manga kayo ko wangay a Na seka i ndato rekami!
Na pitero o wangay ko manga kayo a O mataan den a aya kabaya iyo na mabaloy ako a dato iyo na song kano sii na pagapas kano ko atag aken. Ogaid na o di niyo kabaya na pengnin ko a makaliyo so apoy a poon ko baleteken a manga sapak aken a merabrab ko manga kayo a sidro sa Libanon!
Tig pen i Yotam a Ba maontol ago inipagiklas so kiyabaloya niyo ki Abimilik a dato iyo? Ba niyo kiyanggolaolaan sa mapiya si Gidiyon ago so pamiliya niyan? Ba niyo kiyabadalan sa patot rekaniyan?
Tademi niyo a miyakitidawa so ama aken sabap rekano na iniserakan iyan a niyawa niyan ko kiyasabeta niyan rekano ko kapaar o manga Midiyan.
Ogaid na imanto na rinido iyo so pamiliya o ama aken ka piyamono iyo so pito polo a manga wata iyan sii ko satiman a ator. Na biyaloy niyo si Abimilik a wata o sandil iyan a dato o manga taw sa Sikim sabap bo sa tonganay niyo sekaniyan.
O maontol ago iklas so inikidia niyo ki Gidiyon ago so pamiliya niyan sangkai a gawii na pengnin ko a ikabebaya iyo si Abimilik ago ikabebaya kano niyan mambo.
Ogaid na o di na pengnin ko a makaliyo so apoy a poon ki Abimilik a merarab ko manga mama sa Sikim ago sa Bitmilo ago makaliyo mambo so apoy a poon ko manga mama sa Sikim ago Bitmilo a merarab ki Abimilik.
Na miyalagoy si Yotam a miyagapas sa Bir na komiyaden roo sabap ko kalek iyan ko pagari niyan a si Abimilik.
Oriyan o kiyandatoi i Abimilik ko Israil ko miyakatelo ragon
Na biyaloy o Tohan a makaperidoay si Abimilik ago so manga mama sa Sikim na siyopak iran si Abimilik.
Pinggolaola ini o Tohan kaan so kiyabonoa ko pito polo a manga wata i Gidiyon na midaneg ki Abimilik a pagari ran ago so manga mama sa Sikim a miyogop on mono ko manga pagari niyan.
Somiyogo so manga mama sa Sikim sa manga makaayan ki Abimilik sii ko poro o manga bobongan na pepanekewan iran so oman i isa a pesegad roo. Ogaid na miyapakapagiktiyar si Abimilik makapantag sii.
Sa masa oto na si Gaal a wata i Ibid na miyogalin sa Sikim a ped iyan so manga pagari niyan na somiyarig rekaniyan so manga mama sa Sikim.
Kagiya mapasad so kiyarebasa o manga taw ron ko manga obas ko manga asinda iran ago so kiyambaali ran on a arak na mipista siran sii ko walay o tohan iran. Na sii ko kapeken iran ago kapeginom na inipamaninta iran si Abimilik.
Antawaa si Abimilik? a inilalis i Gaal. Ino tano a manga taw sa Sikim a makipendato rekaniyan? Matag sekaniyan wata i Gidiyon a si Sibal i pepekasaliyo ron. Mangongonotan tano ko manga moriyataw o Hamor a ama o Sikim! Ino tano makipendato ki Abimilik?
O ba bo saken i makapegolowan sangkai a manga taw! O magiyoto na imbowang aken si Abimilik ago peteroon ko ron a Omani ngka so manga sondaro ngka na song ka sii ka tidawa ta! 
Na si Sibol a olowan o siti na tanto a kiyararangitan ko kiyanega niyan ko pitero i Gaal.
Na pagenes a somiyogo sekaniyan ko manga mama ki Abimilik roo sa Aromah a matero iran on a Si Gaal a wata i Ibid ago so manga pagari niyan na sisii sa Sikim na pepangondoin iran so manga taw ron sa kaperidoa reka.
Na sii ko kagagawii na lalakaw kano ago so manga taw ngka na tetapok kano roo ko manga pangomaan.
Amay ka mapita ko kasebang o alongan na mbowat kano na dasega niyo so siti. Na amay ka meliliyo ron si kiki Gaal ago so manga taw niyan sa kapakipetidawa rekano na mapenggolaola niyo kiran so apiya antonaa i kabaya iyo.
Mandiyadi na sii ko kiyagagawii niyan na lomiyalakaw si Abimilik ago so langon a taw niyan na miperaparak siran a pat lompok na mitetapok ko liyo a Sikim.
Si peman si Gaal na miyasalak a katitindeg iyan ko gimowa o siti ko kiyambowat i Abimilik ago so manga taw niyan a poon ko manga darpa a tetapokan iran.
Kagiya matay si Abimilik na aya miyakagemaw a somiyabet sa Israil na si Tola a wata i Powah a wata peman i Dodo a ped ko mbatabataa Isakar. Mababaling sekaniyan sa Siyamir roo ko kapalawan sa Ipraim.
Pepangokom sekaniyan sa Israil ko miyakadowa polo ago telo ragon. Kagiya matay na minilebeng sii sa Siyamir.
Aya miyakasambi on na si Yair a taga Giliyad. Pepangokom sekaniyan sa Israil ko miyakadowa polo ago dowa ragon.
Telo polo a manga wata iyan a mama a oman i isa kiran na aden a kimar iyan. Telo polo mambo a siti iran sa Giliyad a bebetowan sa manga siti i Yair taman imanto.
Na miyatay si Yair na inilebeng sa Kamon.
Minggolaola peman so manga Israil sa marata ko kamamasai ron o Allah. Sinimba iran so manga Baal ago so manga Astarot ago so manga tohan o manga Isiriyan ago manga taw sa Sidon ago so manga tohan o manga Mowabiyo manga Amoniyo ago so manga Pilistiyo. Tiyalikodan iran so Allah na ginekan iran mangongonotan.
Sabap roo na tanto siran a kiyararangitan o Allah na piyalad iyan siran ko kapaar o manga Pilistiyo ago so manga Amoriyo.
Sii ko soled o miyakasapolo ago walo ragon na pepangarasiyan ago peperasain iran so langon o manga Israil a kibabaling ko inged o manga Amoriyo ko masesebangan o Lawasaig a Yordan sii sa Giliyad.
Aya pen a miyanggolaola na rominipag so manga Amoriyo sa Yordan ka miyakitidawa ko manga mbatabataa Yodah Baniyamin ago Ipraim. Na tanto a kiyaregenan so manga Israil.
Na gomiyoraok siran ko Allah a tig iran a Miyakandosa kami reka! Kiyatalikodan ami seka a Tohan ami na sinimba ami so manga Baal.
Somimbag so Allah a Ba aken sekano da sabeta ko kapaar o manga Imisiren manga Amoriyo manga Amoniyo manga Pilistiyo
Manga taw sa Sidon manga Amalik ago so manga Maoniyo? Igira a piyangarasiyan kano iran na gomiyoraok kano raken na siyabet aken sekano ko kapaar iran.
Ogaid na tiyalikodan ako niyo den a miyangongonotan kano ko salakaw a manga tohan. Sabap san na di aken sekano den sebeten.
Ikano roo den na goraoka niyo so manga tohan a pitomo iyo. Pakisabet kano kiran igira a kareregenan kano!
Ogaid na miyangangampedian so manga Israil ko Allah a tig iran a Miyakandosa kami. Nggolaolaa ngka so apiya antonaa i mapipikir ka a patot rekami. Ogaid na kapedipedi ka bo na panabangi kami ngka imanto!
Na inibowang iran so manga katohanan a matatago kiran na piyangongonotanan iran so Allah. Na da niyan maraw so kararata a ginawa o manga Israil.
Sa masa oto na miyalimod so manga sondaro a Amoniyo sa kapakipetidawa iran na mikempo siran sa Giliyad na mitimo mambo so manga Israil na mikempo siran sa Mispah.
Si Yaptah a taga Giliyad na mawaraw a sondaro a aya ina iyan na sondal. So ama iyan a si Giliyad
Na aden a ped a manga wata iyan a mama a inimbawata o karoma niyan na kagiya mamakala siran na piyakaawa iran si Yaptah a pitero iran a Di ka den makapembagian ko kawali o ama tano ka wata ka man o salakaw a babay.
Mandiyadi na piyalagoyan i Yaptah so manga pagari niyan na komiyaden sa inged a Tob. Aden a mitmotimo on roo a manga labeg a pepamangonot on.
So peman so manga Amoniyo na pipoonan iran so kapakipetidawa ko manga Israil.
So kiyanggolaola ini na so manga olowan sa Giliyad na miyamanong roo sa Tob sa kakowaa iran ki Yaptah.
Pitero iran on a Onot ka rekami na pagolowani kami ngka kaan tano mitidawa so manga Amoniyo.
Ogaid na pitero i Yaptah ko manga olowan a Ba kena a sekano i miyagowad raken ago miyogaw ko walay o ama aken? Ino kano raken song imanto ko kareregeni rekano?
Pepekitabang kami reka imanto a tig o manga olowan. Onot ka rekami makitidawa ko manga Amoniyo ka seka i kebaloy a olowan o langon o manga taw sa Giliyad.
Tig i Yaptah a Opama ka mapakaonot ako niyo sa kapakipetidawa ko manga Amoniyo a pekitaban siran raken o Allah na ba mataan a saken i kebaloy a olowan iyo?
Inisembag iran a Oway tomanen ami so pitero o ka. So Allah i saksi rektano.
Mandiyadi na miyonot si Yaptah ko manga olowan sa Giliyad na biyaloy sekaniyan o manga taw a dato iran ago komandir o manga sondaro. Na roo sa Mispah sii ko kamamasaan o Allah na siyoson tero i Yaptah so langon angkai a miyatero iyan.
Samaoto na somiyogo si Yaptah sa manga mama ko dato o manga Amoriyo a matero iran on a Antonaa i irirido ka rekami a inisondol ko inged aken?
Somimbag so dato o manga Amoniyo ko manga siyogo i Yaptah a Isako makaawa so manga Israil sa Misir na inagaw iran so lopa aken ipoon ko Lawasaig a Arnon na roo den ko Lawasaig a Yabok ago sii ko Lawasaig a Yordan. Na kasowin ka ini imanto sa kalilintad!
Na piyakakasoy i Yaptah so manga siyogo iyan roo ko dato o manga Amoniyo a tig iran on a
Giyai i kabasa i Yaptah Da agawa o Israil so lopa a Mowab aya pen o ba so lopa o manga Amoniyo.
Ka isako mawa so manga Israil sa Misir na komitas siran ko disirto taman ko Mariga a Ragat na minisampay siran sa Kadis.
Somiyogo siran sa manga mama ko dato sa Idomiya a matero iran a Perowa ngka a makatarapas kami ko inged ka. Ogaid na da kiran iyogen o dato sa Idomiya. Sakamaoto mambo a piyangi ran ai ko dato sa Mowab ogaid na da niyan mambo perowa a kapakatarapas iran ko inged iyan. Sabap roo na tomiyareg so manga Israil sa Kadis.
Da peman matey na komitas siran ko disirto na piyagambilid iran so inged a Idomiya ago giya Mowab taman sa iniraot siran ko masesebangan a Lawasaig a Arnon a aya temanaan a inged a Mowab na mikempo siran roo. Ogaid na da siran ripag sa Arnon sa kasoled iran sa Mowab.
So manga mama sa Ipraim na tinimo iran so manga sondaro iran na rominipag siran sa Yordan na miyamanong ki Yaptah roo sa Sapon. Pitero iran on a Ino ka peripag sa kapakipetidawa ko manga Amoniyo a da kami ngka tawaga sa kapakaonot ami reka? Totongen ami so walay ngka a ndodon ka on!
Na pitero kiran i Yaptah a Saken ago so manga pagtaw aken na aden a tanto a mapasang a kiyapepawala ami ago so manga Amoniyo. Piyakitawag aken sekano ogaid na da kami niyo roo panabangi.
Kagiya mailay aken a di kano bo pekatabang na iniserakan aken a niyawa ko na rominipag ako a miyakitidawa ko manga Amoniyo na piyakitaban siran raken o Allah. Kagiya ka maoto na ino kano sii song imanto sa kapakipetidawa raken?
Mandiyadi na tinimo i Yaptah so langon a mama sa Giliyad na giyobat iran so manga Ipraim a tiyaban iran siran.
Inagaw o manga mama sa Giliyad so manga darpa a peripagan sa Yordan kaan di den roo pekaripag so manga Ipraim a pepelagoy. Na igira aden a taga Ipraim a petepeng malagoy a tig iyan a Pakaripaga ko niyo na ipepekaise on o manga mama sa Giliyad a Ba ka taga Ipraim? O sembagen iyan a Di
Na peteroon iran on a Teroa ngka a Syibolit  na o taga Ipraim na aya mapetero iyan na Sibolit ka di niyan ai kebales piyapiya. O magiyoto na ndakepen iran sekaniyan ago mbonoon sii ko peripagan sa Lawasaig a Yordan. Na pat polo ago dowa nggibo a manga Ipraim a miyapamono sangkoto a gawii.
Miyakapangokom si Yaptah sa Israil ko soled o nem ragon. Na miyatay sekaniyan na inilebeng ko isa ko manga siti sa Giliyad. 
Oriyan iyan na si Ibsan a taga Bitlihim na miyakapangokom sa Israil.
Aden a telo polo a wata iyan a mama ago telo polo pen a wata iyan a babay. Piyakipangaroma niyan so manga wata iyan a babay ko manga mama a kena a ba maaped ko manga tonganay niyan. Na so manga wata iyan a mama na inowitan iyan siran sa telo polo a manga raga a mapengaroma iran a kena a ba maaped ko manga tonganay niyan. Miyakapangokom si Ibsan sa Israil ko miyakapito ragon.
Na miyatay sekaniyan na inilebeng sa Bitlihim.
Aya miyakasambi on na si Iglon a taga Sibolon na miyakapangokom sekaniyan sa Israil ko soled o sapolo ragon.
Kagiya matay na minilebeng sa Aihalon sa inged a Sibolon.
Aya miyakatalondog on a miyakapangokom sa Israil na si Abdon a wata a Hilil a poon sa Piraton.
Aden a pat polo a wata iyan a mama ago telo polo a apo iyan a mama a aden a pito polo a manga kimar iran. Miyakapangokom sekaniyan sa Israil ko miyakawalo ragon.
Minggolaola peman sa marata so manga Israil ko kapekeilaya on o Allah na piyalad siran o Allah ko kapaar o manga Pilistiyo ko soled o pat polo ragon.
Sangkoto a manga gawii na aden a sakataw a mama a aya ngaran iyan na si Manowah a mababaling sa Sorah. Ped sekaniyan ko mbatabataa Dan. So karoma niyan na balek a da den mbawata.
Na miyakiilay so malaikat o Allah ko karoma i Manowah na pitero iyan on a Apiya pen balek ka a da den mbawata na keogat ka a pembawata sa mama.
Ipoon imanto na pananggilai ngka o ba ka makainom sa arak o di na ped a pakabereg aya pen o ba ka makakan sa apiya antona onon a karam.
Na amay ka imbawata so wata a ka na di den kepotolan so bok iyan ka isenggay sekaniyan a rek o Tohan ipoon ko kipembawataan on. Na pagepoonan iyan somabet so manga Israil ko kapaar o manga Pilistiyo.
Na miyalalagoy so babay ko karoma niyan na pitero iyan on a Aden a mama a sogo o Allah a miyakaoma raken! So mapeparas iyan na lagid o malaikat o Tohan a piyakalekelek a pegilain. Da aken iseen o anda miyakapoon na da niyan raken mambo teroa i ngaran iyan.
Ogaid na pitero iyan raken a Keogat ka a pembawata sa mama. Ipoon imanto na di ka peginom sa arak o di na ped a pakabereg aya pen o ba ka kan sa apiya antona onon a karam. Ka so wata na isenggay a rek o Tohan ipoon ko kipembawataan on taman den ko kapatay niyan. 
Mandiyadi na miyangangarapan si Manowah ko Allah a tig iyan a Hey Kadnan ko kapedepedi ka bo na pakakasoya ngka rekami so mama a sogo o Tohan sa kapeteroa niyan rekami o antonaa i ikidia mi ko wata amay ka imbawata.
Na inampon o Tohan so pangni i Manowah na miyakiilay peroman so malaikat o Tohan ko babay sii ko kaoontod iyan roo ko pangomaan. Ogaid na so karoma niyan a si Manowah na kena a ba niyan ped.
Na minggagaan malalagoy so babay ko karoma niyan na pitero iyan on a Ilaya ngka! So mama a miyakaoma raken isako isa a gawii na sisii peman!
Na tominindeg si Manowah na miyonot ko karoma niyan. Kagiya makaoma sekaniyan ko mama na inisean iyan a Ba seka so mama a miyakimbitiyarai ko karoma ko? Oway saken a tig o mama.
Na iniise on i Manowah a Amay ka matoman so miyatero o ka na antonaa i ipekidikidia ko wata ago antonaa i patot a penggolaolaan iyan?
Somimbag so malaikat o Allah a Pakitomanen ka den ko karoma ngka so langon o miyatero aken rekaniyan.
Di sekaniyan pekakan sa apiya antona onon a poon ko waged a obas aya pen o ba inom sa arak o di na ped a pakabereg ago di den pen pekakan sa apiya antona onon rikora karam. Mipenggolalan iyan so langon taman a inisogo aken on.
Na pitero i Manowah ko malaikat o Allah a Kapedipedi ka bo na tareg ka sii pasin taman sa katiyagaran ami seka sa mangoda a kambing.
Miyakaisa a gawii na somiyong si Samson sa Timnah na miyailay niyan roo so isa a babay a Pilistiyo.
Kagiya makabaling sekaniyan na pitero iyan ki ama iyan ago si ina iyan a Miyailay aken a babay a Pilistiyo roo sa Timnah. Na kowaa niyo raken a mapangaroma ko.
Ogaid na somiyahewi so ama ago so ina iyan a tig iran a Ba da den a kepakayan a babay ko manga tonganay tano o di na sii ko langon a manga Israil? Ino ka pekasong ko manga kapir a Pilistiyo a ron ka on pengaroma? Ogaid na pitero i Samson ki ama iyan a Kowaa ngka raken. Sekaniyan i kebayaan ko.
Na di katawan o manga lokes iyan a so bes so Allah i peseriat sangkai a mapenggolaola ka magaden sekaniyan sa okit sa kaperidoa niyan ko manga Pilistiyo ka sii sangkoto a masa na ndadatoan o manga Pilistiyo so manga Israil.
Somiyong si Samson sa Timnah a ped iyan so ama ago so ina iyan. Sii ko kapepekarani ran ko manga asinda a obas sa Timnah na tekaw den a siyadayan sekaniyan o mangoda a arimaw.
Sarta den a minipaar si Samson o Roh o Allah na piyamekang iyan so arimaw a lagid bo o nati a kambing na da den a kasangkapan ko lima niyan. Ogaid na da niyan teroa ko ama o di na so ina iyan so miyanggolaola niyan.
Sii ko kiyapakaoma i Samson sa Timnah na inimbitiyarai niyan so babay na kiyabayaan iyan.
Sii ko kiyaipos o miyakapira gawii isako komasoy si Samson sa Timnah sa kapengaromaa niyan on na sominilay sekaniyan sa lalan ka pagilain iyan so lawas o arimaw. Na miyamemesa ko kiyailaya niyan ko makapal a batiyokan ago teneb a matatago ko soled o lawas o arimaw
Na somiyandok sekaniyan sa teneb na kiyan iyan sii ko kapelalakaw niyan. Riyaot iyan so ama ago so ina iyan na bigan iyan siran on na komiyan siran on mambo. Ogaid na da niyan kiran teroa i ba niyan kinowa ko badan o miyatay a arimaw.
Somiyong so ama iyan ko walay o babay na mikendori roo si Samson ka giyoto i adat o mangangaroma.
Kagiya mailay o manga Pilistiyo si Samson na miyanto siran sa telo polo a manga ngongoda a maped rekaniyan.
Na pitero kiran i Samson a Panotolan ko sekano sa antoka na o maantok iyo sii ko soled o pito gawii a dii kakendori na mbegan ko sekano sa telo polo a gerab ago telo polo ka sokoba a nditaren.
Ogaid na o di niyo raken maantok na kebegan ako niyo sa telo polo a gerab ago telo polo ka sokoba a nditaren. Teroa ngka so antoka ka a tig iran on. Pakinegen ka rekami.
Na pitero iyan a Miyakapoon ko pepangangan so kekan miyakapoon ko mabager so mamis. Na sii ko soled o telo gawii na da iran maantok so maana o antoka.
Sii ko ikapat gawii na pitero iran ko karoma i Samson a Akala ngka so karoma ngka sa kateroa niyan reka ko maana o antoka ka o di na totongen ami so walay o ama a ka a rakes ka on! Ba aya kiyabantowi niyo rekami sii na an kami niyo kakowai sa pirak?
Sabap roo na somiyong so babay ki Samson a peseged a tig iyan a Ipekegowad ako ngka! Kena bes o ba ako ngka pekebabayai! Piyanotolan ka sa antoka so manga tonganay aken ogaid na da ngka raken teroa so ipagantok on. Tig i Samson a Ilaya ngka man ka apiya si ama ago si ina aken na da ko kiran teroa na ino aken sii reka mapetero?
Na lalayon penggoraok so babay ko kasisii niyan ki Samson ko soled o pito gawii a dii kakendori na sii ko ikapito gawii na inosay ron i Samson so ipagantok iyan sabap ko kiyategela niyan on. Na giyoto a pitero ini mambo o babay ko manga Pilistiyo.
Sa da pen kasedep o alongan ko ikapito gawii na so manga mama ko siti na pitero iran ki Samson a Antonaa i lebi a mamis a di so teneb? Na antonaa i lebi a mabager a di so arimaw? Na tig iyan kiran a O da niyo ndadon so mangoda a sapi aken na di niyo den maantok so antoka aken!
Na sarta a minipaar si Samson o Roh o Allah na somiyong sekaniyan sa siti a Askilan na miyamono roo sa telo polo a manga mama. Kinowa niyan so manga nditaren iran na inipamegay niyan ko manga mama a miyakaosay ko antoka iyan. Ogaid na tanto sekaniyan a pekerarangitan na miyaling ko walay o ama iyan.
Da peman matey sii ko dii kaperaragon sa trigo na mintel si Samson ko karoma niyan na inowitan iyan sa nati a kambing. Pitero iyan ko ama o babay a Kebaya ako somoled ko bilik o karoma ko. Ogaid na da on pakasoleda o ama o babay
Ka tig iyan a Aya katao ko ron na tanto ngka sekaniyan a inikagowad. Sabap roo na inibegay aken ko bolayoka a ka. Ogaid na ba kena a lebi a mataid so ari niyan? Kapedipedi ka bo na aya ngka baden kowaa.
Na pitero i Samson ko ginawa niyan makapantag kiran a Imanto na di ako den ketaksil sabap ko penggolaolaan ko ko manga Pilistiyo. Mataan den a pemarataan ko siran!
Na miyagenebeneb sekaniyan na domiyakep sa telo gatos a manga iila a aso. Piyakapamagiketa iyan so manga ikog o oman i dowa on na tiyambedan iyan sa barabad so oman i isa ka paris a ikog.
Na tiyotodan iyan so manga barabad na piyakaantap iyan malalagoy so manga aso ko da pen magarab a pereperan o manga Pilistiyo. Na kena bo a ba aya miyatotong na so magaan den peragonen a pereperan ka so pen so miyagarab den a miyapamaginemong a rakes on so manga waged a obas ago manga kayo a olibi.
Iniise o manga Pilistiyo a Antawaa i minggolaola sii? Na miyatero kiran a Si Samson ka so karoma niyan na inibegay o panogangan iyan a mama sa Timnah ko bolayoka i Samson. Na siyongowan o manga Pilistiyo so babay ago so ama iyan na tiyotong iran siran a inipatay iran.
Pitero kiran i Samson a Giyai kano bes! Di aken mbotagan a kapeseopi aken rekano!
Na giyobat iyan siran sebenar na madakel a miyapatay niyan. Oriyan iyan na somiyong sekaniyan ko liyang sii ko pampang roo sa Itam na tomiyareg roo.
Mandiyadi na somiyong so manga Pilistiyo sa inged a Yodah na mikempo siran ko marani sa siti a Lihi sa kanggobata iran on.
Iniise kiran o manga taga Yodah a Ino kami niyo keoma a gobat? Somimbag siran a Somiyong kami sii sa kandakepa ami ki Samson kaan ami kasaopi ko pinggolaola niyan rekami.
Sabap roo na telo nggibo a manga mama a taga Yodah na somiyong ko liyang sii ko pampang roo sa Itam na pitero iran ki Samson a Ba ngka bes di katawi a so manga Pilistiyo i ndadato rektano? Antona angkai a pinggolaola ngka rekami? Na tig i Samson a Matag aken siran baden siyaopan ko pinggolaola iran raken.
Pitero iran on a Aya inisong ami reka na petongen ami seka ago peladen ko manga Pilistiyo. Tig i Samson a Sepaan iyo raken a kena a ba sekano den i mbono raken.
Tig iran a Oway giya bo a kapetonga ami reka na peladen ami seka kiran. Kena a ba ami seka mbonoa! Na taros a piyatong iran sekaniyan sa dowa timan a bago a tali na inowit iran a poon ko pampang.
Sii ko kapepekarani niyan sa Lihi na so manga Pilistiyo na pepamalalagoy a pegagaw rekaniyan a pepelalalis siran. Sarta den a minipaar si Samson o Roh o Allah na miyanga popotol so manga tali a ipapatong on a lagid bo ini tanor a miyatotong na miyanga oolog ai a poon ko manga barokan iyan.
Na miyailay niyan so tolan a tangagan a kimar sii ko lopa na piyorot iyan na inipamono iyan ko sanggibo a manga Pilistiyo.
Oriyan iyan na mimbayok si Samson a tig iyan a Nggolalan ko tolan a tangagan a kimar na miyakapatay ako sa sanggibo a taw. Nggolalan ko tolan a tangagan a kimar na biyatiyong aken siran ko manga tabotod.
So kiyaipos ai na inilebad iyan so tolan. Na giyangkoto a darpa na bitowan sa Ramat Lihi.
Mandiyadi na pekewaw a tanto si Samson na gomiyoraok ko Allah a tig iyan a Inibegay ngka raken a oripen ka angkai a mala a kiyapakadaag. Ba ako petay imanto sa kawaw ago maolog ko kapaar angkai a manga kapir a Pilistiyo?
Na piyakaleti o Tohan so lopa roo sa Lihi na mimbowalan on so ig. Kagiya makainom on si Samson na inoyag sekaniyan ago miyakabager. Giyoto i sabap a bitowan angkoto a darpa sa In Hakor na ndodoo den ai sa Lihi taman imanto.
Piyagolowanan i Samson so manga Israil ko miyakadowa polo ragon sii ko kandadatoi kiran pen o manga Pilistiyo.
Miyakaisa a gawii na somiyong si Samson sa Gasa na minitoona iyan roo so isa a sondal na romimbang sekaniyan on sangkoto a kagagawii.
Kiyatokawan o manga taga Gasa a ndodoo den si Samson na mitimo siran na nomiyayaw ko miyababasa gawii a pepagayanan iran sekaniyan sii ko gimowa o siti. Romerenek siran sii ko kagagawii a di iran dii tetaroon a Amay ka sobo na bonoon tano sekaniyan.
Ogaid na miniga roo si Samson taman bo ko kiyalooki sa gawii. Sa oras oto na mimbowat sekaniyan na kiyapetan iyan so manga pintoan ko gimowa o siti a rakes on so dowa timan a tokod iyan ago so itatanggal on a potaw na piyamadot iyan ai langon na piyosai niyan ago inowit iyan ko poro o bobongan a katotolongan iyan a Hibron.
Da oto matey na kiyababayaan i Samson so isa a babay a aya ngaran iyan na si Dilailah a mababaling ko Balintad a Sorek.
Na so manga dato o manga Pilistiyo na miyamanong ki Dilailah na pitero iran on a Akala ngka si Samson sa kapakitokawi niyan reka o ino sekaniyan tanto a mabager ago andamanaya i kakepegesa on kaan ami mapatong. So oman i isa rekami na mbegay reka sa sanggibo ago isa a pelata a pirak.
Na pitero i Dilailah ki Samson a Kapedipedi ka bo na teroa ngka raken o ino ka tanto a mabager. Andamanaya i kakepegesa reka ago kapetonga?
Tig i Samson a O patonga ko iran sa pito timan a bago a iket a pana a da pen mamara na pekalobay ako a lagid o apiya antawaa ped a mama.
Mandiyadi na so manga dato o manga Pilistiyo na inowitan iran si Dilailah sa pito timan a bago a iket a pana a da pen kamarai na inipatong iyan ai ki Samson.
Aden a manga mama a piyakatepok i Dilailah ko ped a rowang ko walay niyan na inilalis iyan a Samson! Katii so manga Pilistiyo a ndakep reka! Ogaid na ba niyan den pireredot so manga iket a lagid o ba ini teod a miyararang ko apoy. Na da iran den ai katokawi so pageemaan mipantag ko bager iyan.
Na pitero i Dilailah ki Samson a Ba ako ngka den dii seblawi! Piyamerakan ako ngka! Na kon kapedipedi ka bo na teroa ngka raken o andamanaya i kakepatonga reka. 
Pitero rekaniyan i Samson a O patonga ko iran sa mailot ko bago a manga tali a da den maosar na pekalobay ako a lagid o apiya antawa a ped a mama.
Na kominowa si Dilailah sa bago a manga tali na inipatong iyan ai ki Samson. Aden peman a manga mama a kitetapok ko ped a rowang na inilalis i Dilailah a Samson! Katii so manga Pilistiyo a ndakep reka! Ogaid na pireredot iyan so manga tali ko manga barokan iyan a lagid bo o tanor.
Na pitero i Dilailah a Pisendagan ako ngka peman ago piyamerakan! Na teroa ngka raken o andamanaya i kakepatonga reka. Tig i Samson a O pagaola ngka so pito lampid a bok aken sii ko titayan ko pegaolan ago matekes ka a panesed na pekalobay ako a lagid o apiya antawa a ped a mama. Sabap roo na sii ko katotoroga ki Samson na inaol i Dilailah so pito lampid a bok iyan sii ko titayan ko pegaolan
Na tikes iyan ai a panesed. Na inilalis iyan peroman a Hey Samson! Katii so manga Pilistiyo a ndakep reka! Ogaid na miyagenaw sekaniyan na pinggagansing iyan gomamit so bok iyan ko pegaolan.
Na pitero on i Dilailah a Ino ngka dii teroa a pekebabayaan ako ngka a di ako ngka senaan? Miyakatelo ako ngka kapelalolalongi a da ngka raken den teroa o antonaa i pepekabaloy reka a tanto a mabager.
Oman gawii na iroroding iyan ai ki Samson ago ipembodiyok iyan on pen taman sa di den ketiger i Samson ka lagid o ba ipetay niyan.
Sabap roo na pitero iyan on bo ki Dilailah so tito a benar. Da den kapotoli so bok aken a tig iyan ka inisenggay ako den ko Tohan ipoon ko kinimbawataan raken. O kaopawi a olo aken na kedaan ako sa bager na pekalobay ako a lagid o apiya antawa a ped a mama.
So kiyatangkeda i Dilailah a miyatero iyan on so langon taman na piyakitawag iyan so manga dato o manga Pilistiyo a tig iyan a Kasoy kano peroman sa makaisa pen ka pitero iyan raken so langon taman. Na komiyasoy siran a aawidan iran so pirak.
Piyakatorog i Dilailah si Samson a moolon ko bobon iyan na tomiyawag sekaniyan sa mama na piyakipotol iyan on so pito lampid a bok i Samson. Na taros a pikolengkoleng i Dilailah si Samson na miyada on so bager iyan.
Na inilalis i Dilailah a Hey Samson! Katii so manga Pilistiyo a ndakep reka! Na miyagenaw si Samson a aya paninti a akal iyan na Kokogen aken baden a ginawa ko a datar gowani na pekaboka ako bo. Ogaid na di niyan katawan a bilag sekaniyan den o Allah.
Aden a mama a aya ngaran iyan na si Mikah a mababaling ko kapalawan sa Ipraim.
Miyakaisa a gawii na pitero iyan ki ina iyan a Sii ko kiyatekewi reka sa sanggibo ago isa a pirak na inipamaninta ka so tekew na miyaneg aken ai. Na katii so pirak ka saken i kominowa on. Na pitero i ina iyan a Karakmatan ka o Allah wata aken.
Inikasoy i Mikah so pirak ki ina iyan na aya tig o babay na Gowani na inisenggay aken angkai a pirak ko Allah kaan ai kambaali a towangen a barahala para ko wata aken. Na imanto na ikesoy aken reka ini.
Mandiyadi na kinowa i ina iyan so dowa gatos ko pirak na inibegay niyan ko panday sa pirak a pimbaalan iyan oto a tiyowang a barahala na tiyago ini ko walay i Mikah.
Giyangkai a mama a si Mikah na aden a darpa a pesimbaan ko manga katohanan iyan sii ko walay niyan. Na mimbaal sekaniyan sa barahala a bebetowan sa Ipod a rakes on pen so ped a manga barahala para ko pamiliya na initoro iyan a imam iyan so isa ko manga wata iyan.
Sii sangkoto a manga gawii na da a dato o manga Israil na dii nggolaolaan o oman i isa kiran so apiya antonaa i mapipikir iyan a ontol.
Sa masa oto na aden a mangoda a moriyataw i Libi a mababaling sa inged a Bitlihim sa Yodah.
Miyawa sekaniyan sa Bitlihim sa kapengiloba iyan sa ped a darpa a kebalingan na sii ko kapelalakaw niyan na minisampay sekaniyan ko walay i Mikah sii ko kapalawan sa Ipraim.
Anda ka poon a iniise on i Mikah. Somimbag so mangoda a Ped ako ko mbatabataa Libi a poon sa Bitlihim roo sa Yodah na pembanog ako sa darpa a kebalingan aken.
Sii ka raken baling a pitero on i Mikah ka kebaloy ka a lagid o ama aken a pegimam raken. Mbegan ko seka sa sapolo a pirak oman saragon ago so manga nditaren ago kaoyagan.
Na miyayon so mangoda a Libi a ron maling na mimbaloy sekaniyan a lagid o isa ko manga wata i Mikah.
Inidinan sekaniyan i Mikah a imam iyan na sii den miyaling ko walay niyan.
Sa masa oto na da a dato o manga Israil. Sii sangkoto a manga gawii na so mbatabataa Dan na dii mbanog sa lopa a kebalingan iran ka kagiya da siran pen makatangan ko lopa a mapekewali ran sii ko manga mbatabataa manga Israil.
Sabap roo na miyamili so manga taw sa Dan sa lima kataw a manga wawaraw a mama a poon ko langon o manga pamiliya iran a mababaling sa Sorah ago sa Istaol na piyakalalakaw iran sa kapageneba iran ago kaperiksaa ko lopa. Somiyong siran ko kapalawan sa Ipraim na minisampay ko walay i Mikah na tomiyareg siran roo ko kagagawii.
Sii ko kagegenek iran roo na miyakilala iran so sigeng o lago o mangoda a Libi na iniise iran on a Antonaa i pesowaan ka sii? Antawaa i miwit reka sangkai a darpa?
Piyanotol iyan kiran so inikidia rekaniyan i Mikah na tig iyan a Pesokayan ako niyan na saken i imam iyan.
Na pitero iran on a Kapedipedi ka bo na isei ngka so Tohan kaan ami katokawi o mapiya i bobolos so lalakaw ami.
Ikano roo den sa da a kiawid a akal iyo a inisembag o imam. Sisiyapen kano o Allah sangkai a lalakaw niyo.
Mandiyadi na lomiyalakaw so lima kataw a mama na somiyong siran sa siti a Lais. Miyailay iran a mapiya a kapakambebetad o manga taw roo a lagid o manga taw sa Sidon. Lomilintad siran a makasasarig ago kena a ba mengingilam. Na oodaren siran sabap sa da a ba makokorang ko inged iran. Sii siran babaling sa mawatan ko manga taw sa Sidon na da a ped a manga taw a ba iran dii mikoyapeta.
Sii ko kiyakasoy o lima kataw roo sa Sorah ago sa Istaol na inisean siran o ped iran a magiinged a Antonaa i miyailay niyo?
Na pitero iran a Itano roo! Gobaten tano siran! Miyailay ami so lopa na tanto a mapiya. Di kano pegalangalang sa kasong iyo roo sa kapagagawa niyo ron!
Amay ka song kano roo na keoma niyo so manga taw a kena a ba mengingilam. Maolad angkoto a lopa a da den a makokorang on na inibegay ai rekano o Tohan!
Mandiyadi na nem gatos a mama a ped ko mbatabataa Dan a makatitiyagar sa katidawa a gomiyanat sa Sorah ago sa Istaol.
Sii ko kapelalakaw iran na mikempo siran ko masesedepan a Kiriyat Yarim sii sa Yodah. Giyoto i sabap a giyangkoto a darpa na bitowan sa Kampo o Dan taman imanto.
Ipoon roo na tomiyaros siran ko kapalawan sa Ipraim na minisampay siran ko walay i Mikah.
Sii sangkoto a manga gawii na da a dato o manga Israil. Na aden a isa a Libitiyo a roo babaling ko mitataog a kaden ko kapalawan sa Ipraim. Kominowa sekaniyan sa babay a taga Bitlihim sa Yodah a miyabaloy a sandil iyan.
Ogaid na da sekaniyan tomani o sandil iyan sa pasad na miyawa on so babay ka komiyasoy ko walay i ama iyan. Sii ko oriyan o kiyapakapat olan iyan roo
Na siyono sekaniyan o karoma niyan ka pagakolan iyan sa kakesoy niyan. Piyakaonot iyan so oripen iyan ago dowa timan a kimar. Sii ko kiyapakaoma niyan na piyakabolos sekaniyan o babay roo ko walay i ama iyan. So kiyailaya on o ama o babay na miyababaya sa kiyapakatalingomaa niyan on.
Na initomegel den o ama o babay a katareg iyan roo pasin na tomiyareg sekaniyan roo ko miyakatelo gawii a pekan ago peginom ago pepekatorog.
Sii ko ikapat gawii na komiyabalaga siran mbowat na miyaninimo ko kapelalakaw iran ogaid na pitero o ama o babay ko miyakamong on a Pakabagera ngka daan a ginawa ngka ko maito a pangenengken na go ka bo lalakaw.
Na miyontod siran a dowa na mikekan ago mininom. Oriyan iyan na pitero o ama o babay a Kapedipedi ka bo na sii ka den pakatorog ago peribaribat ka.
Tominindeg so mama sa kangganat iyan ogaid na inakolan sekaniyan o panogangan iyan na miyakatorog roo peman sangkoto a kagagawii.
Sii ko teked a kapipita ko ikalima gawii na mimbowat sekaniyan sa kapelalakaw niyan ogaid na pitero on o ama o babay a Kapedipedi ka bo na kan ka pasin! Nayaw ka den taman sa magabi! Na komiyan siran a dowa.
Sii ko kiyagabi niyan na kagiya ngganat a melalakaw so mama a ped iyan so sandil iyan ago oripen na pitero on o panogangan iyan a Ilaya niyo man ka miyagabi den imanto. Sii kano den pakatorog ka magaan den magagawii. Sii kano den na ba kano den pekebabaya. Mapita na kabalaga kano lomalakaw ko kambaling iyo.
Ogaid na da roo den mababaya makatorog so mama sangkoto a kagagawii. Na gomiyanat sekaniyan melalakaw na miyantap sa Hibos  a ped iyan so sandil iyan ago so dowa timan a sisiyaan a kimar iyan.
Magaan den magagawii ko kinisampay iran ko marani sa Hibos na magaan den mapopos so daondaw na pitero o oripen ko kadnan iyan a Sii tano domeke sangkai a siti o manga Hibosiyo sangkai a kagagawii.
Di a inisembag o kadnan iyan. Di tano tomareg ko siti o salakaw a manga taw a kena a ba manga Israil. Ba tano den tomaros
A magapas sa Gibiyah o di na sa Ramah na sii tano pakatorog ko apiya anda sangkoto a manga darpa.
Na tomiyaros siran ko kapelalakaw iran na kiyagagawiinan siran ko kapepekarani ran sa Gibiyah sii sa inged a Baniyamin
Na roo siran tomiyareg sa kapekatorog iran. Somiyong siran ko lamalama o siti na miyamangontod roo ogaid na da a ba kiran miyakateotao ko apiya anda walay sangkoto a kagagawii.
Sii ko kaoontod iran roo na miyakaoma a lokes a mama a pembaling a poon ko galebek iyan ko dii mbabasokan. Tag sekaniyan a kapalawan sa Ipraim ogaid na mababaling den sa Gibiyah. .
So kiyailaya niyan ko dii melayalayag a mama roo ko lamalama na inisean iyan a Anda kano song? Anda kano poon?
Somimbag so Libi a Poon kami sa Bitlihim na pembaling kami ko mitataog a kaden sa kapalawan sa Ipraim a ron ako babaling. Miyakasong ako sa Bitlihim sa Yodah na pesong kami imanto ko Walay o Allah. Da a ba rekami miyakabolos ko walay niyan
Apiya pen makapeloloto kami. Aden a kompay ami a kekan o manga kimar a rakes o paan ago arak a pelolotoon ami a saken so sandil aken ago so oripen aken.
Pekabolos kano ko walay aken! a tig o lokes. Imbegay aken rekano so apiya antonaa i makokorang rekano. Ogaid na di kano baden pekatorog ko lamalama.
Na piyakaonot iyan siran ko walay niyan na piyakakan iyan so manga kimar iran. Kagiya kaonaban iran so manga ai iran na miyamagatoang siran koman.
Sii ko kapekebabaya iran na so ped ko manga rarata a mama ko siti na linikopan iran so walay. Pendebakan iran so pintoan a lalalisen iran so lokes a mama a kirek ko walay a tig iran a Pakaliyowa ngka so mama a miyakaoma ko walay ngka kaan ami mipemotaliya.
Ogaid na lominiyo so lokes na pitero iyan kiran a Di manga pagari ko! Kapedipedi kano bo na di kano penggolaola sangkai a tanto a marata! Giyangkai a mama na banto aken di niyo penggolaolai sangkai a piyakayaya!
Ilaya niyo man ka katii so wata aken a raga ago so sandil angkai a mama. Iliyo aken siran rekano imanto. Kekowa niyo na apiya antonaa i kabaya iyo a ikidia niyo kiran. Ogaid na di niyo penggolaolai angkai a mama sangkai a piyakayaya.
Ogaid na da sekaniyan pakinega angkoto a manga mama. Mandiyadi na kinowa o Libi so sandil iyan na piyakaliyo niyan kiran. Na pilobeda iran ago pimarataan ko miyababasa gawii na kagiya sobo na biyokaan iran.
Sii ko kakepita iyan na komiyasoy so babay ko walay o lokes a tataregan o kadnan iyan. Miyaoteng sekaniyan ko liyo o pintoan na makagegepe roo taman sa miyakaliwanag.
Mimbowat so kadnan iyan ko kapipita na so kiyalekai niyan ko pintoan o walay a lominiyo ron ka teros lomalakaw na roo den makakekelit so sandil iyan ko danga o pintoan a so manga lima niyan na sii ko pekedapoan.
Pitero on o mama a Mbowat ka! Lomalakaw tano den! Ogaid na da den sembag so babay. Na riyoran o mama so lawas o babay ko kimar na miyaling.
Kagiya makaoma sa walay na kominowa sekaniyan sa gelat na piyamool iyan so lawas o sandil iyan sa sapolo ago dowa baad na piyakiwit iyan so sabaad on ko oman i isa ko sapolo ago dowa ka mbatabataa a manga Israil.
Mandiyadi na so langon a taw a kibabaling sa Israil ipoon sa Dan na taman sa Birsiba a rakes o siran oto a kibabaling sa inged a Giliyad na mitimotimo siran a miyaisaisa sii ko kamamasaan o Allah roo sa Mispah.
So manga olowan o langon a mbatabataa manga Israil na mindadarpa sangkoto a kalilimod o manga pagtaw o Tohan a rakes o pat gatos nggibo a manga sondaro a kigogomaanan a pedang.
Samaoto na iniise o manga Israil a Teroa ngka rekami o andamanaya i kiyanggolaolaa sangkoto a kamarataan?
Somimbag so Libi a so karoma o babay a Saken ago so sandil aken na miyakaoma sa Gibiyah ko inged a Baniyamin a ron kami pekatorog.
Sangkoto a kagagawii na so manga mama sa Gibiyah na miyamakaoma ko walay a tataregan aken na linikopan iran a kekadiyaten iran a kambonoa raken. Ogaid na ba iran den pilobeda so sandil aken na miyatay sekaniyan.
Na kinowa ko so bangkay niyan na piyamool aken sa sapolo ago dowa baad na piyakiwit aken ai ko dalem a inged a Israil ka giyangkoto a manga mama na minggolaola sa piyakayaya a kamarataan sii sa Israil.
Na sekano langon a manga Israil teroa niyo i kokoman iyo makapantag sii.
Na parengan a kiyatindeg o langon o manga taw na pitero iran a Da den a isa rektano bo i ba baling apiya sekaniyan a mababaling ko barombarong o di na walay!
Giyai i ikidia tano sa Gibiyah ripaan tano so manga taw a nggobat on.
Mapemili so ikasapolo bagi ko manga taw ko langon a mbatabataa manga Israil a aya pegasa sa loto o manga sondaro. Na amay ka makaoma so manga sondaro sa Gibiyah na ndanegen iran siran sabap sangkai a piyakayaya a miyanggolaola iran sa Israil.
Na miyataayon a miyaisaisa so langon a manga mama sa Israil sa kanggobata iran ko siti.
Somiyogo so manga Israil sa manga mama ko dalem a inged o mbatabataa Baniyamin sa kapeteroa iran a Antonaa ngkai a maasiya a miyanggolaola sii rekano?
Palada niyo rekami imanto angkoto a manga rarata a mama sa Giliyad kaan ami siran mabono ago mapakada ami so kamarataan sii sa Israil. Ogaid na da pakinega o manga Baniyamin so ped iran a manga Israil.
Ka ba siran den lominiyo a poon ko langon a manga siti sa Baniyamin na mitimotimo siran sa Gibiyah sa kapakipetidawa iran ko ped a manga Israil.
Dowa polo ago nem nggibo a manga sondaro iran a miyakapoon ko manga siti iran a miyamakaoma sa Gibiyah sangkoto a gawii a liyo ron so pito gatos a piyamagaraw a manga sondaro a kibabaling sa Gibiyah.
Maaped sangkai langon a sondaro so pito gatos a padiwangan a manga mama a so oman i isa kiran na pekasalibat a ator ko sawaro a bok a di den peliwagan.
Na so manga Israil a makaliyoliyo ko manga taw sa Baniyamin na pat gatos nggibo a manga sondaro a tadiyam sa katidawa.
Miyamanong so manga Israil ko darpa a pesimbaan ko Tohan roo sa Bitil na inisean iran so Tohan a Antawaa rekami i magona gomobat ko manga taw sa Baniyamin? Na somimbag so Allah a So mbatabataa Yodah.
Sii ko tomiyalondog a gawii na lomiyalakaw so manga Israil na mikempo ko marani sa Gibiyah.
Na domiyaseg siran ko siti na mitiyagar sa kapakipetidawa iran ko manga taw sa Baniyamin.
Ogaid na lominiyo ko siti so manga Baniyamin na miyakapatay siran sa dowa polo ago dowa nggibo a manga Israil sangkoto a gawii.
Na gomiyobat siran peman ko manga Baniyamin sii ko ikadowa gawii.
Mililiyo so manga Baniyamin sa Gibiyah na sii sangkai a ikadowa gawii na miyakapatay siran sa sapolo ago walo nggibo a manga Israil a langon siran tiyadam sa katidawa.
Mandiyadi na miyamanong so langon o manga Israil sa Bitil. Miyamangadap siran roo ko kamamasaan o Allah a dii nggogoraok a da siran den makakan taman ko kiyaperimon iyan. Somiyapaat siran ko Allah sa manga korban a petotongen ago manga korban pantag bo ko kanggiginawai
Na inisean iran sekaniyan. (Sa masa oto na ndodoo den sa Bitil so Kaban sa Kapasadan o Tohan
A aya komikibir on na si Pinihas a wata i Iliyasar a wata peman i Aron.) Iniise iran ko Allah a Ba kami makipetidawa peroman ko manga pagari ami a manga Baniyamin o di na ba kami nggenek? Na pitero o Allah a Gobata niyo siran ka mapita na pekitaban aken siran rekano.
Mandiyadi na piyakaayan o manga Israil so ped ko manga sondaro ko melilibeta sa Gibiyah.
Na domiyaseg siran peman sa Gibiyah sii ko ikatelo gawii na mitiyagar siran sa kapakipetidawa ko manga Baniyamin a lagid o siyowa iran gowani.
Isako malimod so manga Israil sa Mispah na misepa siran roo a Da den a isa rektano bo a ba niyan pakipangaromaan so wata iyan a babay ko mama a ped ko mbatabataa Baniyamin.
Na miyamanong so manga Israil sa Bitil a ron siran miyangadap ko kamamasaan o Allah taman ko kiyaperimon iyan a pepamanggoraok sebenar.
Ya Allah a Tohan o Israil a inigoraok iran. Ino ai mapenggolaola? Ino keda so isa ka mbatabataa sa Israil imanto?
Sii ko kiyapita iyan na komiyabalaga siran mbowat na miyangon siran roo sa aparan na somiyapaat siran on sa manga korban a petotongen ago manga korban pantag bo ko kanggiginawai.
Na miyamagisei siran a tig iran a Antawaa ko langon a mbatabataa sa Israil i da darpa sii ko kiyalimod tano ko kamamasaan o Allah roo sa Mispah? Ka minisepa iran a so apiya antawaa i di ndarpa ko kamamasaan o Allah sii sa Mispah na mbonoon.
Mikerata a ginawa o manga Israil sabap ko manga pagari ran a Baniyamin a tig iran a Imanto a gawii na isa ka mbatabataa a miyapotol sa Israil!
Andamanaya i kaketoona tano ko manga babay a mapengaroma o miyalamba kiran ka minisepa tano ko Allah a di tano kiran den pakipengaroma so manga wata tano?
Na sii ko kiniiseen iran a Antawaa ko manga mbatabataa sa Israil i da darpa ko kiyalimod ko Allah roo sa Mispah na kiyatokawan iran a da a isa bo ko manga taga Yabis Giliyad a ba roo domiyarpa.
Ka isako bilangen iran so manga taw na da a taga Yabis Giliyad a ba ndodoo.
Mandiyadi na so malilimod a manga taw na somiyogo sa sapolo ago dowa nggibo a manga sondaro a inisogo iran kiran a Song kano roo sa Yabis Giliyad na pamonoa niyo so langon a kibabaling roo a rakes o manga babay ago manga wata.
Na giyai i penggolaolaa niyo Bonoa niyo so oman i mama ago so oman i babay a kena a ba raga.
Na miyakatoon siran sa pat gatos a manga ngongoda a babay a da den marembang a mama sii ko manga kibabaling sa Yabis Giliyad na inowit iran ko kampo sa Siloh roo sa inged a Kanaan.
Oriyan iyan na so langon a malilimod na somiyogo sa manga pengangawid ko kalilintad roo ko manga Baniyamin sa Ator sa Rimon.
Na miyamangasoy angkoto a manga Baniyamin na inipamegay kiran so manga babay a poon sa Yabis Giliyad a piyakapagoyag o manga Israil. Ogaid na korang pen so manga babay.
Na mikerata a ginawa o manga taw ko manga Baniyamin sabap sa inoparik o Allah so kaiisaisa o manga mbatabataa sa Israil.
Na pitero o manga pelokelokesen ko malilimod a Kagiya da den a miyalamba a manga babay ko mbatabataa Baniyamin na antonaa i mapenggolaola tano kaan aden a mapangaroma o manga mama a da on katokidi?
Disomala a aden a kebabadan ko manga Baniyamin a miyamakapagoyag kaan di keda so isa ko manga mbatabataa sa Israil.
Ogaid na di tano kiran mapakipengaroma so manga wata tano ka kagiya minisepa tano a manga Israil a Kemorkaan so apiya antawaa i pakipengaroma niyan so wata iyan a babay ko mama a ped ko mbatabataa Baniyamin. 
Na giyoto a kiyatoosan iran so makapantag ko pista ko Allah oman ragon roo sa Siloh.
Mandiyadi na ininsaratan iran so manga Baniyamin a tig iran a Song kano roo na tetapok kano ko manga asinda a obas
Na pemagayan kano roo. Na amay ka meliliyo so manga babay sa Siloh a pesesayaw na nggagaan kano lomiyo ko manga asinda na so oman i isa rekano na sikem sa babay a mabaloy a karoma niyan na wita niyo siran ko inged a Baniyamin.
Amay ka somong rekami so manga ama iran o di na manga laki sa kipepanonen iran on na peteroon ami kiran a Kapedipedi kano bo na iyogen iyo kiran a mapangaroma iran so manga wata iyo. Ka da ami makowa so madiyangka a manga babay a kitokid ko oman i isa kiran sii ko dii katidawa. Na di rekano kitana so kakesogoka ko inisepa iyo ka kagiya kena a ba sekano i migay kiran ko manga wata iyo.
Na giyoto den i pinggolaola o manga Baniyamin. Sii ko dii kasesayaw o manga raga na so oman i mama na sominikem sa sakataw kiran na siyanggowit iyan roo a mabaloy a karoma niyan. Komiyasoy siran ko lopa a miyakewali ran na biyangon iran peroman so manga siti iran ago miyamaginged siran on.
Na gomiyanat roo so manga Israil na miyaling so oman i isa kiran ko manga tonganay niyan sii ko inged a kawali o mbatabataa a maaped sekaniyan on.
Sii ko manga gawii a so manga pangongokom na aya ndadato sa Israil na tiyaon so inged. Na aden a sakataw a mama a taga Bitlihim sa Yodah a somiyong sa inged a Mowab a ped iyan so karoma niyan ago so dowa a wata iyan a mama ka tereg siran roo.
Aya ngaran o mama na si Ilimilik na so karoma niyan na si Naomi na aya manga ngaran o dowa a wata iyan na si Malon ago si Kiliyon. Ped siran ko mbawataan o Iprat a manga taga Bitlihim sa Yodah. Sii ko katatareg iran roo
Na miyatay si Ilimilik a karoma i Naomi na minibegak si Naoma ago so dowa a wata iyan a mama.
Miyamakapangaroma siran sa manga babay a taga Mowab a aya ngaran o isa on na si Orpah na so isa on na si Rota. Kagiya makapaginged siran roo ko miyakasapolo ragon
Na miyatay mambo si Malon ago si Kiliyon na si bo si Naomi i miyalamba a da a karoma niyan o di na wata.
Da peman matey na miyaneg i Naomi roo sa inged a Mowab a kiyarakmatan o Allah so manga pagtaw niyan sa Yodah ko kiyapakaodara niyan kiran ko pepanga raragon. Sabap roo na mitiyagar siran ago so dowa a miyamakamong on a babay sa kapagawa iran sa Mowab ka kesoy siran sa Yodah.
Na giyanatan iran so darpa a babalingan iran sa kapelalag iran ko lalan a ipesong sa inged a Yodah.
Ogaid na pitero i Naomi ko miyamakamong on a Kasoy kano bo sii ko manga walay o manga ina iyo na pengnin ko a ikalimo kano o Allah a datar o kinikalimoon iyo ko miyamatay a karoma niyo ago saken.
Mapero o Allah ko oman i isa rekano a mapangaroma kano peroman a makabangon kano sa walay. Na inarekan siran i Naomi. Ogaid na miyakaotantang siran sebenar
A tig iran a Di! Magonot kami reka roo ko manga tonganay ngka.
Ogaid na tig i Naomi a Kasoy kano manga wata aken. Ino kano raken pegonot? Ba ako pen makambawata sa manga mama a makapangaroma rekano?
Kasoy kano ko manga walay o manga lokes iyo manga wata aken ka miyalokes ako den a di den mapengaroma peroman. Na apiya pen o kepakay a mapangaroma ako imanto a kagagawii a mbawata sa manga mama
Na ba niyo siran kenayawi taman ko kapakala iran a di kano den pakipengaroma ko ped a manga mama? Kena manga wata aken. Tiyanaan ako o Allah sa morka na tanto a mararata a ginawa ko sabap rekano.
Na gomiyoraok siran peroman na inarekan i Orpah si panogangan iyan sa kapagodas iyan on. Ogaid na si Rota na domiyareket rekaniyan.
Na pitero i Naomi ki Rota a Ilaya ngka man ka kesoy so idas ka roo ko manga tonganay niyan ago sii ko manga tohan iyan. Na onot ka rekaniyan maling.
Ogaid na somimbag si Rota a Di ako ngka petegela mangimbelag reka! Di aken seka den pagawaan. Apiya anda ka song na song ako ron mambo na apiya anda ka keden na ron ako mambo keden. So manga tonganay ngka na kebaloy mambo a manga tonganay aken na so Tohan ka na kebaloy a Tohan aken.
Apiya anda ka petay na ron ako mambo petay na ron ako pen kilebeng. Kamorkaan ako o Allah sa tanto a maregen o aden a kambelagan ta a liyo ron so kapatay!
Na so kiyailaya i Naomi a mananabenar si Rota sa kapakaonot iyan on na ginekan iyan somapar.
Mandiyadi na tomiyaros siran a dowa ko kapelalakaw iran taman sa minisampay sa Bitlihim. Kiyasasalakawan so langon a magiinged on ko kiyapakaoma iran na pitero iran a Ba giyai si Naomi?
Di ako niyo pembetowi sa Naomi a tig iyan kiran. Betowi ako niyo sa Mara ka tanto a piyakapait o Lebi a Mabager a Tohan so kapepaginetaw aken.
Sii ko kiyaganat aken sii na mapepeno ako ogaid na piyakabaling ako o Allah a da a tago iyan. Ino ako niyo pembetowi sa Naomi a riyomasay ako ago pimorkaan o Lebi a Mabager?
Aden a tonganay i Naomi a aya ngaran iyan na si Bowas a mala i gees ago pakaalaan a mama a ped ko pamiliya i Ilimilik a karoma i Naomi.
Miyakaisa a gawii na pitero i Rota ki Naomi a Pakasonga ko ngka ko dii mbabasokan kaan ako ron makapamodiyot sa manga pereperan a pekibegak o apiya antawaa a dii meragon a peparo raken. Na tig i Naomi a Ika roo den wata ko.
Na somiyong si Rota ko dii mbabasokan na miyamodiyot ko pekeiposan o dii meraragon sa bantad. Na miyasalak a giyangkai a dii mbabasokan na rek i Bowas a tonganay i Ilimilik.
So katatago roo i Rota na miyakaoma si Bowas a poon sa Bitlihim na siyalam iyan so dii meraragon a Malalayon rekano so Allah! Karakmatan ka o Allah! a inisembag iran.
Na inisean i Bowas so kapatas ko dii meraragon a Antawaa angkoto a kangodaan a babay?
Somimbag so kapatas a Giyoto so babay a taga Mowab a miyonot ki Naomi ko kiyakasoy niyan sii a poon sa inged a Mowab.
Piyangni niyan raken o ba makapamodiyot ago makapanimo sa pereperan ko pekeiposan o dii meraragon. Miyakaoma sekaniyan ko kapipita na minggalebek taman imanto liyo ron igira a pendeke sa di matey sii ko kasisirongan.
Mandiyadi na pitero i Bowas ki Rota a Pamakineg ka wata aken. O ba ka sii awa sa kapemodiyot sii ko ped a dii mbabasokan. Sii ka den a ped o kigagalebek aken a babay.
Pegilaya ngka so darpa a di iran dii nggalebekan na tondoga ngka siran. Inipamando aken ko manga ngongoda a mama a di ka iran pekebota. Na igira a pekewaw ka na song ka ko manga omoy na inom ka on ko ig a siyageb iran.
Na romiyoko si Rota a iniseko iyan a paras iyan ko lopa a pitero iyan ki Bowas a Ino ako ngka kelimoon ko kiyatagoa ngka raken sa ginawa a matag ako mananangga?
Somimbag si Bowas a Miyapanotol raken so langon a pinggolaola ngka a kamapiyaan o panogangan ka ipoon ko kiyapatay o karoma ngka. Katawan aken a inawaan ka so ama ago so ina a ka ago so inged a pimbawataan reka na sii ka miyaling ko manga taw a di ngka katawan gowani.
Pengnin ko ko Allah a ibedal iyan reka so pinggolaola ngka. Kabalasan ka piyapiya o Allah a Tohan o Israil a ron ka miyagapas ko didalem o manga papak iyan!
Tanto ako ngka a inikalimo kadnan ko a tig i Rota. Piyakapiya ngka a ginawa ko ko kala a ka i gagaw ko kinimbitiyarain ka raken a oripen ka apiya pen kena ako a ba lagid o isa ko manga gomagalebek ka a babay.
Na sii ko kaken na pitero rekaniyan i Bowas a Song ka sii na go ka kan sa paan na diloten ka ko arak. Na miyontod si Rota ko obay o dii meraragon na bigan i Bowas sa sindag a bantad. Komiyan sekaniyan na miyaosog na miyawid pen ko miyasama iyan.
Kagiya komasoy sekaniyan ko dii nggalebekan na piyamando i Bowas so manga gomagalebek iyan a tig iyan a Apiya pen o mangowa sekaniyan ko pepamangeto a pereperan na di niyo separi.
Na tibabaa niyo a kapekeolog o ped ko manga saway na pembegaken iyo ron a mapemodiyot iyan na di niyo sekaniyan pembongeti.
Na giyoto a miyamodiyot si Rota sii ko dii mbabasokan taman ko kiyagabi niyan. Oriyan iyan na inegik iyan so miyapanimo iyan na manga sapolo ini ka kilo a bantad.
Inawidan iyan ai na miyaling ko siti na piyakiilay niyan ko panogangan iyan so kala a miyatimo iyan. Inibegay ron pen i Rota so miyasama ko miyakan iyan.
Na iniise on i Naomi a Anda ngka miyapamodiyot angkai a langon a pereperan imanto a gawii! Anta kilopa i piyamodiyotan ka? Karakmatan so mama a tomiyago reka sa ginawa! Pitero i Rota ko panogangan iyan so makapantag ko mama a kirek ko dii mbabasokan a piyamodiyotan iyan a tig iyan a Aya ngaran iyan na si Bowas.
Karakmatan sekaniyan o Allah! a tig i Naomi ko miyakamong on. Da den geneken o Allah so kipekelimoon iyan ko manga ooyagoyag ago so miyamatay! Na tig iyan pen a Giyangkoto a mama na madaseg tano a tonganay a isa ko aden a kabenar iyan sa kaaona ko pamiliya tano.
Na tig i Rota a Pitero iyan raken pen a Sii ka den a ped o kigagalebek aken taman sa mapasad iran meragon so langon a pereperan aken.
Tig i Naomi a Mapiya reka wata aken a kapegonot ka den ko kigagalebek iyan a babay ka o ba ka baden semoka sii ko ped a dii mbabasokan.
Miyakaisa a gawii na pitero i Naomi ki Rota a Wata ko disomala a kipengilobaan aken reka sa kebalingan ka a ron ka kapepiyapiyai.
Katawan ka a si Bowas a minipagepeda a ka so kigagalebek iyan a babay na tonganay tano. Na pakinega ngka imanto a gagawii na magegik sekaniyan sa bantad roo ko pegegikan.
Peigo ka na go ka kekamotan na solota ngka so lebi a mapiya a nditaren ka. Na songowi ngka sekaniyan roo ko pegegikan ogaid na o ba ngka on pakitokawi a ndodoo ka taman sa di sekaniyan makapasad koman ago minom.
Amay ka magiga sekaniyan na ilaya ngka o anda i pagigaan iyan. Na amay ka makatorog na song ka on na lekisa ngka so tanggob sii ko manga ai niyan na iga ka roo. Na peteroon iyan reka i penggolaolaan ka.
Nggolaolaan ko so langon a pitero o ka a tig i Rota.
Na somiyong sekaniyan ko pegegikan na ininggolalan iyan so langon a iniinsarat on o panogangan iyan.
Sii ko kiyapakapasad koman i Bowas a miyakapiya a ginawa niyan na somiyong sekaniyan ko obay o aantiban sa pereperan na miniga ago miyakatorog. Na minanay ron mobay si Rota na likis iyan so tanggob ko manga ai niyan na miniga roo.
Sii ko kiyalooki sa gawii na kiyatekawan si Bowas na tomiyakilid na miyamemesa a aden a babay a miiga ko dasigan iyan.
Antawaa ka? a iniise iyan. Saken si Rota a oripen ka a tig iyan. Sapengen ka raken so bibir o tanggob ka ka seka na madaseg a tonganay a makaaon ko pamiliya ami.
Tig i Bowas a Karakmatan ka o Allah wata aken! Lebi a mala a kipekelimoon ka ko pamiliya ngka imanto a di so miyaona ka kagiya kena a ba aya ngka pegapasa na so manga ngongoda a mama apiya anda ko tatamoken o di na miskin.
Na di ka pegawid a akal imanto wata aken. Ipenggolalan aken reka so langon a ipapaliyogat ka so langon a taw roo ko siti na katawan iran a mapiya ka i paparangayan a babay.
Benar den a saken na madaseg ka a tonganay a makaaon ko pamiliya niyo ogaid na aden pen a madaseg ka a di saken.
Na sii ka den ko mababasa gawii na amay ka mapita na imbitiyarai aken sekaniyan. O kabaya iyan a pagaonen ka niyan na mapiya pekaaonen aken sekaniyan. Ogaid na o di niyan kabaya na isepa aken ko kaooyagoyag o Allah a saken i magaon reka. Na iga ka sii taman sa mapita.
Na miniga si Rota ko dasigan i Bowas taman ko kiyapita iyan ogaid na mimbowat komabalaga sa di on pen kaketokawi o apiya antawaa ka miyatero i Bowas a Disomala a da a ba makatokaw a aden a babay a miyakasong ko pegegikan.
Pitero iyan pen a Wita ngka sii so kimon a sosoloten ka na kayata ngka. Pinggolaola ini i Rota na inododan i Bowas sa nem ka asada a bantad. Na piyakiposai niyan ki Rota na miyaling sekaniyan.
Kagiya makaoma si Rota ko walay na inisean o panogangan iyan a Antonaa i miyasowasowa wata ko? Piyanotol on i Rota so langon taman a inikidia on i Bowas.
Tig iyan pen a Inibegay niyan raken angkai a nem ka asada a bantad ka pitero iyan raken a Di ka mbeling ko panogangan ka sa da a awid ka.
Somiyong si Bowas ko dii timotimoan ko gimowa o siti na miyontod roo. Samaoto na somiyagad roo so madaseg a tonganay a makaaon ko pamiliya a miyaaloy i Bowas. Na tiyalowan i Bowas a Hey pagari ko song ka sii man na go ka ontod. Na miyobay ron na miyontod.
Na kominowa si Bowas sa sapolo a pelokelokesen ko siti na piyangni niyan kiran a kaontod iran roo a peseksi.
Na pitero i Bowas ko tonganay a makaaon ko pamiliya a Si Naomi a gopen miyakakasoy sii a poon sa Mowab na di niyan dii pesaan so lopa a rek o tonganay tano a si Ilimilik.
Na miyapamikir aken a pekitokawan ko reka ini ago peteroon ko reka a pamasaa ngka ini ko kamamasaan angkai a kioontod sii ago sii ko hadapan angkai a manga pelokelokesen. O pagaona ngka na nggolaolaa ngka den ogaid na o di ka kebaya na teroa ngka raken kaan aken katokawi. Ka da den a ped a kikabenar sa kapagaona on a rowar reka na saken i telondog reka. Pagaonen ko a tig o mama.
Na pitero i Bowas a Sii ko gawii a kapemasaa ngka ko lopa i Naomi na kekowa ngka pen si Rota a taga Mowab a so miyabalo o miyatay a kebaloy a karoma ngka kaan matatap so kapekewaliya ko lopa o manga mbawataan o miyatay.
Somimbag so madaseg a tonganay a O giyanan na isengkop aken so kabenar aken sa kapemasaa ko lopa ka masiken a kebatalan so rek aken a kawali. Seka den i kowa ko kabenar aken ka di aken keaon.
Sa masa oto na giyai so adat o manga Israil sii ko kapepasai ago so kitogalinen ko manga tamok pagendaan o dii pesa so tinilas iyan na imbegay niyan ko pemasa. Giyai i kiyapakatengkeda ko dii kapenigosiyo roo sa Israil.
Kagiya ka maoto na sii ko kiyagiraw o madaseg a tonganay ki Bowas a Seka den i pamasa on na inendaan iyan on so tinilas iyan na inibegay niyan ki Bowas.
Mandiyadi na pitero i Bowas ko manga pelokelokesen ago so langon a miyalimod a Imanto a alongan na manga saksi kano sa miyapamasa ko poon ki Naomi so langon a rek i Ilimilik ago so manga wata iyan a si Kiliyon ago si Malon.
Liyo ron pen na miyakowa ko si Rota a bitowanen i Malon a kebaloy a karoma ko kaan sekaniyan makambawata sa pekaawid ko ngaran o miyatay a makapekewali pen ko manga rek iyan. Sangkai a okit na di keda so ngaran o miyatay ko manga tonganay niyan o di na sii ko kisosoraten on ko pimbawataan on a inged. Na manga saksi kano sii imanto a gawii.
Na pitero o manga pelokelokesen ago so langon a ped a malilimod roo a Oway manga saksi kami! Na pangnin ta ko Allah a mbalowin iyan angkai a babay a mbeling ko walay ngka a lagid o Rakila ago si Liyah a aya miyamakabangon ko langon o nasiyon a Israil! Na mabaloy ka a mala i gees san sa Ipratah ago kababantogan sii sa Bitlihim.
Pangnin ta a so kebabadan reka a imbegay reka o Allah a nggolalan sangkai a mangoda a babay na mabaloy a datar o kiyababadan ko Piris a inimbawata o Tamar ago so Yodah.
Na inowit i Bowas si Rota ko walay niyan a karoma niyan. Na sii ko kapakatetapi iran na inikalimo siran o Allah na miyaogat si Rota a mimbawata sa mama.
Na pitero o manga babay ki Naomi a Podin so Allah a migay reka sangkai a gawii sa madaseg a tonganay a miaon ko pamiliya ngka! Pangnin ta a mbeloy angkai a wata a kikilalaan sii sa Israil!
Pembagowan iyan so kaoyagoyag ka ago tegikor reka ko kiyalokes ka ka aya on mimbawata na so miyakamong reka a pekebabaya reka a lebi reka a tomo a di so pito a wata a mama.
Na kinowa i Naomi so wata na inaben a rinitan iyan.
Na so siringan iyan a manga babay na bitowan iran so wata sa Obid a tig iran a Aden a wata a mama a inimbawata para ki Naomi! Na si Obid na aya ama o Yasay a aya ama o Daod.
Giyai i salsila ko Daod ipoon ko apoapoan iyan a so Piris Si Piris na ama i Hisron
Aden a sakataw a mama a aya ngaran iyan na si Ilkanah a mababaling sa inged a Ramah sii ko kapalawan a Ipraim. Wata sekaniyan o Yahoram a wata o Iliho a wata o Toho a aya wata o Sop a ped ko mbatabataa o Ipraim.
Aden a dowa ka kataw a karoma i Ilkanah a si Hanah ago si Peninah. Si Peninah na den a manga wata iyan ogaid na si Hanah na da.
Oman ragon na pengganatan i Ilkanah so inged iyan ka pesimbaan iyan ago di niyan dii korbanan so Allah a Lebi a Mamaapaar roo sa Siloh a ron pepegimam ko Allah si Hopni ago si Pinihas a so dowa kataw a manga wata i Ili.
Igira a pekeoma so gawii a kapekorban i Ilkanah na penggomonan iyan sa ped ko sapo so karoma niyan a si Peninah ago so oman i isa a wata iyan a mama ago babay.
Ogaid na si Hanah na petekepen iyan so ipembegay niyan on ka kagiya pakatatayaan iyan na da sekaniyan den pakambawataa o Allah.
Na si Peninah a dowaya iyan na lalayon iyan pekakatan si Hanah kaan iyan dii mapakaperangit sabap sa da den pakambawataa o Allah
Na di den ai dii manggolaola oman ragon. Igira a petekedeg si Hanah ko Walay o Allah na pekakatan sekaniyan o dowaya iyan taman sa makasegad ago di den ken.
Na pegisean i Ilkanah a tig iyan a Hanah ino ka pesegad? Ino ka di ken? Ino mararata a ginawa ngka? Ba ako ngka di tomoa a di so kaadeni reka sa sapolo kataw a manga wata a mama?
Miyakaisa a gawii kagiya makapasad siran koman ago minom sii sa Siloh na tominindeg si Hanah. Samaoto na si Ili a aya imam na moontod ko korsi ko kilid o gimowa o Barombarong a Pesimbaan ko Allah.
Na sii ko kapapait ko niyawa i Hanah na pesegad sekaniyan sebenar a dii mangangarapan ko Allah.
Na misemaya den a tig iyan a Ya Allah a Lebi a Mamaapaar ilaya ngka bo so kararata a ginawa ko a oripen ka! Tatademi ako ngka! Di ako ngka pelipati! Ka o mbegi ako ngka sa wata a mama na imbegay aken a iklas reka ko langon a gawii o kaooyagoyag iyan na di den potolan so bok iyan.
Na sii ko kapeteros iyan den mangangarapan ko Allah na pegilain i Ili so ngari iyan.
Pepangangarapan si Hanah sii bo ko poso iyan pekekaog so manga modol iyan ogaid na di keneg so lagam iyan. Aya katao ron i Ili na mabebereg sekaniyan
Na pitero iyan on a Ay katey a kapepamereg ka? Lebaden ka so arak ka!
Kena a ba ako mabebereg Kadnan ko a inisembag i Hanah. Babay ako ai a tanto a makandadamar a akal aken. Da ako makainom sa arak o di na pakabereg a panginginomen. Pepayagen ko baden so manga awid a akal aken ko hadapan o Allah.
Di ngka pemikira a so oripen ka i ba marata a babay. Ipepangangarapan aken sii so minitaralo a mimboboko ago ikekarata a ginawa ko.
Baling ka den a mapipiya a ginawa ngka a tig i Ili na pengnin ko a amponen o Tohan o Israil so pepangnin ka on.
Mapamikir ako ngka sa limo a inisembag i Hanah. Oriyan iyan na miyawa sekaniyan roo ago komiyan na kena den a ba makaririmeng so paras iyan.
Teked a kapipita ko talondog a gawii na mimbowat siran ago miyamanimba ko Allah na komiyasoy siran ko walay iran sii sa Ramah. Rimbang i Ilkanah si Hanah a karoma niyan na inampon o Allah so pangni niyan.
Da matey na miyaogat si Hanah ago mimbawata sa bago a mama. Bitowan iyan sa Samowil a tig iyan a Piyangni aken sekaniyan ko Allah.
Miyaoma peman so gawii a dii kakorban i Ilkanah sii ko Allah oman ragon ago so kitomanen iyan ko samaya iyan on. Kagiya ka maoto na tomiyakedeg sekaniyan sa Siloh a rakes o langon o pamiliya niyan.
Ogaid na da onot si Hanah ka pitero iyan ki karoma niyan a Amay den ka gomenek somoso so bago a mama na pagowiten aken roo sa kapekaadapa ko ron ko Allah na roo sekaniyan den mbeling lalayon.
Oriyan iyan na miyangangarapan si Hanah a tig iyan a Mabababaya so poso aken sii ko Allah sabap ko Allah na miniporo so pangkatan aken. Di aken dii kela so manga ridoay aken ka ikapipiya a ginawa ko so kiyapanabangi ngka raken.
Da den a soti a ba lagid o Allah da den a ba ngka rimbang da den a Lakongan a ba lagid o Allah.
Geneki ngka so mala a kapetekabor ka aya pen o ba ngka pakiteroon ko ngari i ka so kapagambog ka so Allah na Tohan a matao na petimbangen iyan so dii nggolaolaan o manosiya.
Miyapotol so manga pana o manga babager a sondaro ogaid na so manga lolobay na makandiditar sa bager.
So miyanga oosog gowani na pekisokayan iran a ginawa iran a ipekowa iran sa pangenengken ogaid na so miyanga aaor na di den keoran. So babay a balek gowani na mimbabawata sa pito kataw a manga wata ogaid na sekaniyan oto a madakel i wata na kiyadaan den sa wata.
Pepakapatay so Allah ago pepangoyag pepekaalogan sekaniyan ko kobor ago pepekabaton bo.
Pepakatamoken ago pepakamiskinen iyan so taw ipembaba iyan ago ipepangkat iyan.
Pembowaten iyan so miskin poon ko bayanek na ipembayaw niyan so minindarainon poon ko manga ombi pepakatapiin iyan siran ko manga dato ka pepakaontoden iyan ko korsi a mipapangkat. Ka so manga onayan o doniya na palaya rek o Allah a ron iyan miyabangon so doniya.
Pegipaten iyan so kapepaginetaw o manga kaom iyan ogaid na pekarenek so manga rarata sii ko maliboteng ka di pekadaag so taw a nggolalan ko bager iyan.
Siran oto a pesopak ko Allah na penga sasasa pendadalendegan iyan siran sii ko langit. So Allah i pengokom ko pirowarowangan o doniya. Pekabageren iyan so dato a miyapili iyan na ipengkat iyan so gees o kiyaidinan iyan.
Oriyan iyan na mimbalingan si Ilkanah sa Ramah ogaid na mitelimbagak so wata a si Samowil a dii telagad ko Allah sii ko kapepenonogoa on o imam a si Ili.
So manga wata i Ili na manga rarata a mama di iran itatapian so Allah
Aya pen o ba so manga taritib o imam mipantag ko sapo a dii korbanen o manga taw. Ka igira aden a pekorban na sii pen ko kapendidii ko sapo na pepekaoma so salinggogopa o imam a komakapet sa panisok a telo i poro
Na isisok iyan ai ko sapo sii ko kawa na saden sa sapo a makowa o panisok na kowaan o imam a rek iyan. Giyai i ipekidia iran ko langon a manga Israil a pepekaoma sa Siloh.
Liyo ron pen na apiya sii ko da pen kaboola ko sibo ko sapo a totongen na pepekaoma so salinggogopa o imam ko mama a pekorban na peteroon iyan on a Begi ako ngka ko sapo a maiyaw o imam di niyan reka terimaan so miyaloto a sapo ka so bo so mailaw.
Na o teroa on o mama a Pakitotongen ka pasin so sibo kaan matoman so taritib na go ngka bo kowaa so apiya antonaa i kabaya a ka na sembag so salinggogopa a tig iyan a Di! Began ka raken den imanto! O di na tegelen aken komowa!
Tanto ai a mala a dosa o manga wata i Ili sii ko kapekeilaya on o Allah ka di iran dii sodiin so ipesepaat ko Allah.
Si peman si Samowil na pepanalagad ko hadapan o Allah a watawata pen sekaniyan a ndiditar sa sotra a saliko.
Oman ragon na pegembaalan sekaniyan o ina iyan sa maito a kimon na pegowiten iyan on igira a petekedeg siran ago so karoma niyan ko di niyan dii kakorban oman ragon.
Samaoto na perakmatan i Ili si Ilkanah ago so karoma niyan a tig iyan a Pengnin ko a began ka o Allah sa madakel a wata a nggolalan sangkai a babay a misambi ko wata a piyangni niyan a inibegay niyan a iklas ko Allah. Oriyan oto na pembaling siran.
Na inikalimo o Allah si Hanah na mimbabawata sa telo kataw a mama ago dowa kataw a babay. Sa masa oto na pepekala den mambo so wata a si Samowil sii ko kamamasaan o Allah.
Samaoto na tanto den a miyalokes si Ili na pekeneg iyan so langon taman a dii nggolaolaan o manga wata iyan ko manga Israil ago so kaperembanga iran ko manga babay a dii nggalebek sii ko gimowa o Barombarong a dii Telabokan.
Sabap roo na pitero iyan kiran a Ino kano dii nggolaola sa lagid oto? Miyaneg aken sangkai langon a manga taw so manga rarata a sowasowai niyo.
Geneki niyo manga wata aken! Kena a ba mapiya a pekeneg aken a pepekalangkap ko manga pagtaw o Allah!
O makandosa so taw ko ped iyan na pekaogop on so Tohan ogaid na amay ka makandosa so taw ko Allah na antawaa pen i pekaogop rekaniyan? Ogaid na da pakinega o manga wata iyan so inimbonget kiran o ama iran ka kabaya o Allah a kambonoa niyan kiran.
Na pepekala den so wata a si Samowil a pekebabayaan o Allah ago so manga taw.
Samaoto na aden a mama a siyogo o Tohan a miyakaoma ki Ili na pitero iyan on a Giyai i pitero o Allah Ba aken da mapayag a ginawa ko ko pamiliya o apo o ka a si Aron isako sisii siran pen sa Misir a pepangongoripenen o Radiya Piraon?
Inaraw aken sekaniyan sii ko langon a mbatabataa a Israil a aya aken makapegimam ko di niyan dii katelagadi ko aparan aken ago so kapetotonga niyan ko doka ago so kapesolota niyan ko saliko a imam sii ko hadapan aken. Inisenggay aken pen a rek o manga mbawataan o apo o ka so sabagi ko langon a petotongen a ipesepaat o manga pagtaw aken a Israil.
Sii sangkoto a manga gawii ko dii katelagad i Samowil ko Allah a pepenonogoon i Ili na madelag so ipetoron a katero o Allah na kena a ba madakel a pangingilain.
Miyakaisa a gagawii na si Ili a pepekalobay so manga mata niyan a di tanto pekanono na miiga sii ko rowang iyan.
Da pen mapareng so solo o Tohan na miiga si Samowil sii ko darpa ko pesimbaan ko Allah a ron matatago so Kaban sa Kapasadan o Tohan.
Samaoto na tiyalowan o Allah si Samowil. Somimbag si Samowil a tig iyan a Katii ako bo.
Na minggagaan somong ki Ili na pitero iyan a Katii ako bo ka tiyalowan ako ngka. Ogaid na tig i Ili Da ako pananalo kasoy ka na go ka iga. Na komiyasoy sekaniyan ago miniga.
Miperoman mananalo so Allah a tig iyan a Samowil. Na mimbowat si Samowil a somiyong ki Ili na pitero iyan on a Katii ako bo ka tiyalowan ako ngka. Wata aken a tig i Ili da ako pananalo. Kasoy ka na go ka iga.
Samaoto na di pen katawan i Samowil so Allah da on pen toronen so katero o Allah.
Na tiyalowan o Allah si Samowil sa ikatelo den na mimbowat sekaniyan ago somiyong ki Ili a tig iyan a Katii ako bo ka tiyalowan ako ngka. Mandiyadi na miyatendo i Ili a so Allah i petelo ko wata.
Na pitero iyan ki Samowil a Ika roo den na go ka iga na o telowi ka niyan na teroa ngka a Tero ka den ya Allah ka pepamakineg so oripen ka. Na komiyasoy si Samowil ko darpa iyan na miniga.
Giyoto a miyakatalingoma so Allah na tominindeg roo na miyananalo a datar o miyaona a tig iyan a Samowil! Samowil! Na tig i Samowil a Tero ka den ka pepamakineg so oripen ka.
Na pitero o Allah ki Samowil a Ilaya ngka ka aden a magaan den a penggolaolaan aken ko manga Israil a ipememesa o oman i pekaneg on.
Sangkoto a gawii na itoman aken so langon taman a miyatero aken a minisopak ki Ili ago so pamiliya niyan ipoon sa poonan na taman sa kaposan.
Ka piyayag aken on a ndanegen ko so kebabadan rekaniyan sa taman sa pakataman sabap ko kamarataan a katawan iyan den ka pepagitowitoon o manga wata iyan so Tohan na da niyan siran sapari.
Kagiya ka maoto na inisepa aken ko pamiliya i Ili a apiya i korbanen o di na isepaat i ba niyan mapapas so kasalaan o pamiliya niyan sa taman sa pakataman.
Miiga si Samowil taman ko kiyapita iyan na giyoto a likaan iyan so manga pintoan o Walay o Allah. Pekelek sekaniyan o ba niyan panotola ki Ili so pangingilain
Ogaid na tiyalowan i Ili a tig iyan a Samowil wata aken! Tig i Samowil a Katii ako bo.
Antonaa i pitero reka o Allah a iniise on i Ili. Di ngka raken pegmaa. Madaneg ka o Tohan sa tanto a masakit o aden a pagemaan ka raken on ko pitero iyan reka!
Mandiyadi na piyanotol on i Samowil so langon taman da den a ba niyan on piyagma. Na pitero i Ili a Sekaniyan so Allah mapenggolaola niyan so mapiya sii ko kapegilaya niyan on.
Sii ko kapepakala i Samowil na lalayon rekaniyan so Allah na da den a katero i Samowil a ba da pakitomanen o Allah.
Na kikilalaan o langon o manga Israil a poon sa inged a Dan taman sa Birsiba a piyamili si Samowil a nabi o Allah.
Na lomiyangkap ko langon o manga Israil so manga katero i Samowil. Sangkoto a manga gawii na mitimotimo so manga Pilistiyo sa kapakipetidawa iran ko manga Israil na lomiyalakaw so manga Israil sa kambalaka iran ko manga Pilistiyo. Mikempo so manga Israil sii sa Ibinisir na mikempo so manga Pilistiyo sa Apek.
Giyobat o manga Pilistiyo so manga Israil na kagiya den a mitaralo so katidawa na pekedaag o manga Pilistiyo so manga Israil na miyakapatay siran sa manga pat nggibo kiran sii ko dii tidawaan.
Kagiya makakasoy sa kampo so manga sondaro na iniise o manga pelokelokesen o Israil a Ino tano pekitabanen imanto o Allah ko manga Pilistiyo? Kowaan tano so Kaban sa Kapasadan o Allah roo sa Siloh kaan makaoma sekaniyan sii rektano ago masabet tano niyan ko kapaar o manga ridoay tano!
Sabap roo na somiyogo siran sa makasong sa Siloh na sii ko kiyakasoy iran na initelon iran so Kaban sa Kapasadan o Allah a Lebi a Mamaapaar a kokorsi sii ko poro o dowa a piyagtaotaw a malaikat. So dowa kataw a wata i Ili a si Hopni ago si Pinihas na miyonot siran ko Kaban sa Kapasadan o Tohan.
Kagiya miyoma so Kaban sa Kapasadan o Allah sii ko kampo na miyamameseg so langon o manga Israil sa tanto a matanog a initabeker ko lopa.
Kagiya maneg o manga Pilistiyo so ogiyab na iniise iran a Antonaa ngkoto a ipepelalalis roo sa kampo o manga Hibriyo? Kagiya katokawan iran a minioma so Kaban o Allah ko kampo
Na miyanga alek siran. Aden a tohan a miyakaoma ko kampo iran a tig iran. Kemoralaan tano! Pikembokembo na da den ai manggolaola!
Kemoralaan tano! Antawaa i pekalidas rektano ko lima angkai a manga ala i gees a tohan? Giyoto so manga tohan a miyamono ko manga Imisiren a nggolalan ko pitibarangan a kasiksaan sii ko disirto.
Na pakababager kano hey manga Pilistiyo! Pakawawaraw kano ka o di na pengongoripenen tano o manga Hibriyo a datar o kiyapangongoripena tano kiran. Pakawawaraw ago ato kano!
Mandiyadi na miyakitidawa so manga Pilistiyo na tiyaban so manga Israil na miyamagapas so oman i isa kiran ko barombarong iyan. Tanto a madakel a miyamatay ka miyamakakelit so telo polo nggibo a manga sondaro a Israil.
Miyaagaw so Kaban o Tohan na miyamatay so dowa kataw a wata i Ili a si Hopni ago si Pinihas.
Sii bo sangkoto a gawii na so sakataw a mama ko mbatabataa a Baniyamin na miyalalagoy a poon ko dii tidawaan ka somiyong sa Siloh. Miyasekisi so nditaren iyan ago katatagoan sa bayanek so olo niyan a toos ko kamboboko iyan.
Kagiya makaoma sekaniyan roo na moontod si Ili ko korsi iyan ko kilid o lalan a pepenayaw a tatabaden so poso iyan sabap ko Kaban o Tohan. Kagiya makasoled so mama ko inged ago mapanotol iyan so miyasowasowa na minigorong a kiyapakagoraok o langon a taw ron.
Miyaneg i Ili so kiyagoraok na iniise iyan a Antonaa i maana ngkoto a kagogorigaw? Na minggagaan somong so mama ki Ili sa kapenotola niyan on ko miyasowasowa.
Miyakasiyaw polo ago walo den ragon a idad i Ili na tanto a di pekanono so manga mata niyan.
Na pitero o mama ki Ili a Sii ako den ai poon ko dii tidawaan a miyakapalagoy. Na iniise i Ili a Antonaa i miyasowasowa wata ko?
Somimbag so mama a tig iyan a Piyalagoyan o manga Israil so manga Pilistiyo na piyatayan so manga sondaro sa tanto a madakel. So mambo so dowa kataw a wata a ka a si Hopni ago si Pinihas na palaya miyamatay na miyaagaw so Kaban o Tohan.
Kagiya maaloy niyan so Kaban o Tohan na miyalengkaya si Ili ko korsi iyan sii ko kilid o gimowa na miyalepo so lig iyan a aya niyan den inipatay ka miyalokes a mama ago mapened. Kiyapagolowanan iyan so manga Israil sa miyakapat polo ragon.
So miyakamong ki Ili a babay a karoma i Pinihas na maogat a magaan den mbawata. Kagiya maneg iyan so totol a miyaagaw so Kaban o Tohan ago miyamatay so panogangan iyan a mama ago si karoma niyan na sagogona den a kiyabalilita on ago kiyambawata iyan ogaid na diyaag sekaniyan o kasakit o kiyambawata iyan.
Sii ko kapetay niyan na pitero on o babay a panggaway niyan a Di ka pekelek mimbawata ka sa bago a mama. Ogaid na da sekaniyan sembag aya pen o ba niyan tiyago sa ginawa.
Bitowan iyan so bago a mama sa Ikabod a tig iyan a Miyada so bantogan sa Israil sabap ko kiyaagawa ko Kaban o Tohan ago so kiyapatay o panogangan iyan a mama ago so karoma niyan.
So den so kiyaagawa o manga Pilistiyo ko Kaban o Tohan na inowit iran a poon sa Ibinisir taman sa Asdod a inged iran.
Inisoled iran so Kaban sii ko timplo o barahala a Dagon a katohanan iran na inibetad iran sii ko kilid o Dagon.
Sii ko telondog a gawii ko teked a kapipita kagiya mamangembowat so manga taw sa Asdod na miyailay iran a makagegepe si Dagon ko lopa sii ko hadapan o Kaban o Allah! Na piyakatindeg iran ago tiyago iran bo ko darpa iyan.
Ogaid na sii ko telondog a kapipita kagiya mamangembowat siran na makagegepe peman si Dagon ko lopa sii ko hadapan o Kaban o Allah a miyanga popotol on so olo niyan ago manga barokan iyan a kikababaraser ko panempang o pintoan so bo so lawas iyan i miyalamba on.
Giyanan i sabap a taman imanto na so manga imam ko Dagon ago so pen so ped a manga taw a soled ko timplo o Dagon sii sa Asdod na di siran den ndapo ko panempang o pintoan on.
Tanto a mapened a kiyatanai a lima o Tohan ko manga taw sa Asdod ago sii ko melilibeta on a manga inged piyaminasaan iyan siran ago piyaniksa iyan sa manga lebag.
Kagiya mailay o manga taw sa Asdod so pekesowasowa na pitero iran a Di kepakay o ba rektano pen matatago so Kaban o Tohan o manga Israil ka tanto a marangit a kapendanega niyan rektano ago si Dagon a tohan tano.
Mandiyadi na piyakisongowan iran so langon a olowan o manga Pilistiyo na iniise iran kiran a Antonaa i ikidia mi ko Kaban o Tohan o manga Israil? Inisembag iran a Ogalinen iyo so Kaban sii sa Gat. Kagiya ka maoto na iniogalin iran roo.
Ogaid na kagiya miogalin iran na pepekatana den so lima o Allah sangkoto a inged na tanto niyan siran a piyakalekan. Siniksa iyan so langon a taw ko inged ndatar so wata ago so lokes na pilelebagan siran.
Sabap roo na piyakiwit iran so Kaban o Tohan roo sa Ikron. Ogaid na so den so kipesoleden ko Kaban o Tohan sa Ikron na gomiyoraok so manga taw ron a tig iran a Inowit iran sii so Kaban o Tohan o manga Israil sa kambonoa iran rektano langon!
Kagiya ka maoto na piyakisongowan iran peman so langon a olowan o manga Pilistiyo na pitero iran a Pakawatana niyo sii so Kaban o Tohan o Israil kasowin iyo ko andang a darpa iyan ka o di na pemonoon kami niyan a rakes o manga pamiliya mi. Ka aden a morala a kapapatay ko dalem a inged tanto a mapened a katatanai ron a lima o Tohan
Kagiya makapito den olan a katatago o Kaban o Allah sii ko inged o manga Pilistiyo
Na tiyawag iran so manga imam ago manga paririmar na pitero iran a Antonaa i ikidia mi sangkai a Kaban o Allah? Pakitokawi niyo rekami o andamanaya i kikasowin ami ron ko andang a darpa iyan.
Tig iran a O kesowin iyo so Kaban o Tohan o Israil na di niyo roo pekiwiten a ba da den a iperakes on ka disomala a talonen iyo ron so panginsalaan ko Tohan a ikeda o dosa. Amay ka magiyoto na penga bobolongan kano na ketokawan iyo o ino niyan rekano da pokasa so kapendadaneg iyan.
Na iniise o manga Pilistiyo a Antonaa i panginsalaan a mipakawit ami ron? Tig iran a Lima timan a bolawan a isasayan sa lebag ago lima timan a bolawan a isasayan sa riya a aya kadakel iran na lagid sa kadakel o manga dato a Pilistiyo ka ndatar so morala a minitana rekano langon ago so manga dato iyo.
Mbaal kano sa manga kapeteongan sa lebag ago manga riya a pepaminasa ko lopa na selaa niyo so Tohan o manga Israil ka baanda niyan taregi so kapesiksaa niyan rekano ago so manga tohan iyo ago so pen so lopa iyo.
Ino niyo pekategasa so manga poso iyo a datar o pinggolaola o Radiya Piraon ago so manga Imisiren? Isako maregen a inikidia kiran o Tohan na ba iran da mapakaliyo so manga Israil sa Misir?
Kagiya ka maoto na tiyagar kano imanto sa bago a karo a rakes o dowa timan a sapi a aden a manga wata iyan ago da den kasangani sa kokoong. Sangani niyo so manga sapi ko karo ogaid na belaga niyo kiran so manga wata iran na kodala niyo.
Rorana niyo so Kaban o Allah ko karo na sii ko soled o maito a kaon ko kilid iyan na tagoa niyo ron so manga nganin a piteong a bolawan a ipekawit iyo ko Allah a aya den panginsalaan. Na pakalalakawa niyo so manga sapi
Ogaid na pegilaya niyo. O tekedeg siran ko lalan a ipesong ko darpa a kiyapoonan o Kaban sa tampar sa Bitsimis na aya maana niyan na so den so Allah i miyakawit rektano sangkai a morala. Ogaid na o di na ketokawan tano a kena a ba so lima niyan i sominiksa rektano ka matag baden ai miyasalak a miyanggolaola.
Mandiyadi na pinggolaola iran den ai kominowa siran sa dowa timan a sapi a pesosowan na inisangan iran on so karo ago kiyodal iran so manga nati a wata iran.
Riyoran iran ko karo so Kaban o Allah a rakes o maito a kaon a katatagoan ko bolawan a manga riya ago so isasayan sa manga lebag iran.
Na miyamantek tomakedeg so manga sapi sa tampar sa Bitsimis a kekedegen iran den so lalan a ipesong on a pepamangenga siran ko kapelalakaw iran da siran kori sa kawanan o di na sa diwang. Na so manga dato o manga Pilistiyo na tomiyondog kiran taman den ko temanaan a Bitsimis.
Sabap roo na miyakaoma so manga taw sa Kiriyat Yarim na kinowa iran so Kaban o Allah na inowit iran ko walay i Abinadab sii ko bobongan. Na siyanganan iran si Iliyasar a wata iyan sa kapagipata niyan ko Kaban o Allah.
Miyatey den a alongan a katatago o Kaban sii sa Kiriyat Yarim ka miyakadowa polo ragon. Sii sangkoto a masa na dii mboko ago dii mbabanog ko Allah so langon o manga Israil.
Na pitero i Samowil ko isa ka maginged a Israil a O kebaya kano komasoy ko Allah sa iklas ko poso iyo na lebaden iyo so manga katohanan o manga rait ago so manga barahala a Astorit a matatago rekano. Mbayorantangen iyo a manga ginawa niyo ko Allah ago sekaniyan bo i pangongonotani niyo ka pokasen kano niyan ko lima o manga Pilistiyo.
Mandiyadi na inilebad o manga Israil so manga barahala iran a Baal ago Astorit na so bo so Allah i piyangongonotanan iran.
Sa masa oto na pitero i Samowil a Timo kano langon a manga Israil sa Mispah ka ipengangarapan aken sekano ko Allah.
Kagiya makatimo siran sa Mispah na somiyageb siran sa ig na inodod iran a inisoasoat ko Allah. Mipowasa siran sangkoto a gawii na miteobat siran roo a tig iran a Miyakandosa kami ko Allah! Na piyangokom i Samowil so manga Israil sii sa Mispah.
Kagiya maneg o manga Pilistiyo a miyalimod so manga Israil sa Mispah na gomiyanat lomalakaw so lima kataw a manga dato a Pilistiyo a rakes o manga sondaro iran sa kanggobata iran kiran. Kagiya maneg ai o manga Israil na miyanga alek siran sabap ko manga Pilistiyo
Na pitero iran ki Samowil a Di ka nggenek gomoraok ko Allah a Tohan tano sabap rekami kaan kami niyan masabet ko kapaar o manga Pilistiyo!
Na kominowa si Samowil sa nati a bilibili a pesoso pen na inisapaat iyan a tarotop a kiyatotonga on sii ko Allah. Gomiyoraok sekaniyan ko Allah pantag ko manga Israil na inampon o Allah.
Sii ko kipesepaaten i Samowil ko petotongen a soasoat na miyakarani den so manga Pilistiyo sa kipetidawaan iran ko manga Israil. Ogaid na sarta den a pindadalendegan o Allah so manga Pilistiyo sa tanto a matanog na biyaloy niyan siran a tanto a miyanga nanaanaa a aya kiran kiyatabana o manga Israil.
Ka mililiyo sa Mispah so manga Israil a dii mamalalagoy na piyanaloba iran so manga Pilistiyo a pepamonoon iran siran sii ko lalan taman den ko pagabagatan a Bit Kar.
Oriyan iyan na kominowa si Samowil sa ator na inibetad iyan sii ko pageletan a Mispah ago giya Siyan. Bitowanan iyan ai sa Ibinisir  a tig iyan a Taman den imanto a kapetebangi rektano o Allah.
Kagiya ka maoto na miyadaag so manga Pilistiyo na da iran den sondoli peroman so pagiingedan o manga Israil. Sii ko kaooyagoyag pen i Samowil na somosopak so lima o Allah ko manga Pilistiyo.
So langon a inged a miyaagaw gowani o manga Pilistiyo ipoon sa Ikron taman sa Gat na minikasoy ko Israil na miyapokas o Israil so midadair on a manga inged ko kapaar o manga Pilistiyo. Na lomilintad mambo so manga Israil ago so manga Amoriyo.
Pepangokom si Samowil ko manga Israil sii ko tenday a omor iyan.
Oman ragon na pepegenebeneb sekaniyan ipoon sa inged a Bitil taman sa Gilgal ago taman den sa Mispah a pepangokomen iyan so manga Israil sii sangkai langon a manga darpa.
Kagiya den a malokes si Samowil na initoro iyan a manga pangongokom sa Israil so manga wata iyan a manga mama.
Aya ngaran o kaka on na si Yowil na so ikadowa na si Abihah na sii siran pepangokom sa Birsiba.
Ogaid na da iran sowaa so okitokit o ama iran pepekasilay siran ko di ontol a kapanamok na peterima siran sa manga tendan ago pembibiden iran pen so kokoman.
Kagiya ka maoto na mitimo so langon a pelokelokesen o Israil na somiyong siran ki Samowil sii sa Ramah
Na pitero iran on a Miyalokes ka den na so manga wata a ka na di iran pesowaan so okitokit ka sabap roo na toro ka sa dato a makapagolowan rekami kaan kami madatar o langon a ped a nasiyon.
Inikerata ini a ginawa i Samowil kagiya teroon iran a Begi kami ngka sa dato a makapagolowan rekami na miyangangarapan sekaniyan ko Allah.
Na pitero on o Allah a Pakinega ngka so langon a kabasa reka angkanan a manga taw ka kena a ba seka i inisili iran ka saken i inisili iran a dato iran.
Ipoon ko kiyapakaliyowa ko kiran sa Misir taman den imanto na petelikodan ako iran ago pepangongonotan siran sa ped a katohanan na di iran reka dii nggolaolaan imanto so pinggolaola iran raken.
Na pakinega ngka siran imanto ogaid na lalangi ngka siran piyapiya ago pakitokawi ngka kiran o antonaa i penggolaolaan o dato a pegolowan kiran.
Na pitero i Samowil so langon a kabasa o Allah sii ko manga taw a pepamangni rekaniyan sa dato.
Tig iyan a Giyai i ikidia rekano o dato a pegolowan rekano kowaan iyan so manga wata iyo a manga mama na mbalowin iyan siran a komakaro sa katidawa ago manga komakoda ago so pemalalagoy ko onaan o manga karo niyan.
So ped kiran na itoro iyan a manga olowan o nggibo nggibowan a sondaro ago manga olowan o nggagalimapolo na so ped na itoro iyan a padadado ko lopa iyan ago pagagarab ko pereperan iyan na so ped pen na pakapembaalen iyan sa manga gomaan sa katidawa ago manga kasangkapan ko manga karo niyan.
Kowaan iyan so manga wata iyo a manga babay ka mbalowin iyan siran a pangengembaal sa ikekamotan ago paan ago manga pepaninindaan.
Kowaan iyan so lebi a mapiya ko manga lopa iyo ago manga asinda a obas ago kayo a olibi ka imbegay niyan ko manga sanasanaan iyan.
Kowaan iyan so ikasapolo bagi ko manga pereperan iyo ago manga obas ka imbegay niyan ko manga olowan iyan ago manga sanasanaan.
Kowaan iyan so manga talasogoay niyo a manga mama ago manga babay ago so lebi a mapiya ko pangangayamen iyo a manga sapi ago kimar ka senganan iyan siran ko galebek iyan.
Kowaan iyan so ikasapolo bagi ko manga talon iyo a manga bilibili ago kambing na bapiya giya den a ginawa niyo na pembaloy a manga oripen iyan.
Aden a mala i gees a mama ko mbatabataa a Baniyamin a aya ngaran iyan na si Kis a wata i Abiyal a wata i Siror a wata i Bikorat a aya wata i Apiyas a ped ko mbatabataa a Baniyamin.
Aden a wata iyan a aya ngaran iyan na si Saolo a mapiya a mangoda a da den a ba niyan rimbang ko manga Israil na makaoombaw sekaniyan sa kaporo ko langon a ped a taw a sii siran bo taman sa waga niyan.
Samaoto na miyadadag so manga kimar i Kis a ama i Saolo na pitero i Kis ki Saolo a Pakaonota ngka so sakataw ko manga talasogoay na lalakaw kano sa kanggilobaa niyo ko manga kimar.
Na miyokit siran ko kapalawan a Ipraim ago sii pen ko manga darpa a melilibeta ko Salisah ogaid na da iran roo matoon. Tomiyaros siran ko masasakop a Saalim ogaid na da roo so manga kimar. Oriyan iyan na miyokit siran ko inged a Baniyamin ogaid na da iran den matoon.
Kagiya mirampay siran ko masasakop a Sop na pitero i Saolo ko talasogoay a moonot on a Maling ta ka o ba baden mada so kapipikira o ama aken ko manga kimar na sekta i miawid a akal iyan.
Ogaid na pitero o talasogoay a Ilaya ngka man ka sii sangkai a inged na aden a mama on a siyogo o Tohan tanto sekaniyan a pagaadatan na peketoman so oman i di niyan dii matero. Ita roo imanto ka baanda niyan rekta matero o anda ta ketoon so manga kimar.
O somong ta rekaniyan na antonaa i kibegay ta on? a iniise i Saolo. Miyalengan so pangenengken ko pontir ta na da den a ba ta kewit a pamemegayan sangkoto a sogo o Tohan. Antonaa pen i matatago rekta?
Tig o talasogoay a Aden a pelata aken a pirak. Ibegay aken ai rekaniyan na peteroon iyan o anda i lalan a pagokitan ta.

Mapiya nan a tig i Saolo ko talasogoay niyan ita roo den. Mandiyadi na miyantap siran ko inged a ron mababaling so mama a sogo o Tohan.
Sii ko kapetekedeg iran ko bobongan ko kapesong iran ko inged na miyabalak iran so manga babay a peliliyo ron a pemanageb sa ig na iniise iran kiran a Ba sisii so wali?
Oway a inisembag iran. Sii sekaniyan ko maoonaan iyo. Nggagaan kano imanto den i kiyapakaoma niyan ko inged ami ka pekorban so manga taw sii ko aparan ko poro o bobongan.
Anda den i kapekasoled iyo ko inged na ketoon iyo sekaniyan sa di niyan pen katekedeg ko poro o bobongan sa kaken iyan roo. Di pasin pekakan so manga taw o da sekaniyan roo ka disomala a kerakmatan iyan daan so pekorbanen na go bo pekakan so manga banto. Na takedeg kano den imanto ka baanda niyo matoon samanaya.
Na tomiyakedeg siran ko inged na so den so kasoled iran on na ndodoo si Samowil a pepekarani kiran sa katekedeg iyan ko aparan ko poro o bobongan.
Salongan pen a da roo kapakaoma i Saolo na piyayag den o Allah ki Samowil a
Datar ai a oras mapita na pekabalak ka sa mama a pekasongen aken reka poon sa inged a Baniyamin. Salawati ngka sekaniyan a aya makapegolowan ko manga pagtaw aken a Israil. Sebeten iyan siran ko kapaar o manga Pilistiyo. Miyailay aken so kapekerasay o manga pagtaw aken ka minirampay raken so kapenggoraok iran sa tabang.
So den so kiyailaya i Samowil ki Saolo na pitero rekaniyan o Allah a Giyoto so mama a pitero aken reka sekaniyan i pendato ko manga pagtaw aken.
Na miyobay si Saolo ki Samowil a sisii ko marani ko gimowa o inged na pitero iyan on a Kapedipedi ka bo na teroa ngka raken o anda so walay o wali.
Saken so wali a inisembag i Samowil. Ona ka raken tomakedeg ko poro o bobongan ka pekaatoang ka raken imanto na amay ka mapita na pekabalingen aken seka ago teroon ko reka pen so langon a matatago ko poso o ka.
Makapantag ko manga kimar a miyadadag sa miyakatelo den gawii imanto na di ngka siran aawiden a akal ka miyatoon siran den. Ogaid na antawaa i tanto a masisingayo o manga Israil? Ba kena a ba seka ago so langon o pamiliya o ama a ka?
Na tig i Saolo a Matag ako baden ped ko mbatabataa a Baniyamin a so lebi a maito ko manga Israil na so pen so pamiliya ko na aya mitatanan ko langon a pamiliya ko mbatabataa a Baniyamin. Ino ngka nan raken peteroa?
Oriyan iyan na inowit i Samowil si Saolo ago so talasogoay niyan sii ko rowang a pekelimodan na piyakaontod iyan siran ko lebi a mapiya a darpa sii ko manga taw a piyamantowan a manga telo polo a kadakel iran.
Na kominowa si Samowil sa maito a omoy a mapepeno a lana a olibi na inodod iyan ko olo i Saolo na inarekan iyan a tig iyan a Siyalawatan ka o Allah a mabaloy a dato o manga Israil a aya niyan kawali.
Amay ka awaan ako ngka imanto na pekabalak ka sa dowa kataw a manga mama ko marani ko kobor o Rakila sii sa Silsah sii ko temanaan a inged a Baniyamin. Peteroon iran reka a Miyatoon den so manga kimar a di ngka dii mbabanogen. Imanto na ginekan siran mamimikiran i ama a ka ka seka den i miaawid a akal iyan na ipepangingise iyan a Antonaa i mapenggolaola ko mipantag ko wata aken?
Oriyan iyan na pekataros ka roo den taman sa maoma ngka so mala a kayo sa Tabor. Roo ka kebalak o telo kataw a manga mama a pesong sa Bitil sa kapakaadap iran ko Tohan. So isa on na tomotonda sa telo timan a mangoda a kambing so isa on peman na maawid sa telo tompi a paan na so ikatelo na maawid sa isa ka tagoay a arak.
Selamen ka iran na mbegan ka iran sa dowa timan a paan a terimaan ka kiran.
Maipos oto na pekasong ka ko Bobongan o Tohan sii sa Gibiyah a aden a kampo ron o manga Pilistiyo. Sii ko kapekarani ngka ko inged na kebalak ka so sagorompong a manga nabi a petondagay a poon ko aparan ko poro o bobongan a moona kiran so dii mboboniboniyan sa manga kotiyapi manga garingking manga insi ago manga alpa a pepangalamat siran.
Na kitemo reka so Roh o Allah na pengeped ka kiran a pepangalamat na kesalin ka a mibibida a mama.
Amay ka mitoman angkai a manga nanao na nggolaolaa ngka so apiya antonaa i mapemikir ka a domadait ko masa ka sisii reka so Tohan.
Na pekaona ka raken somong sa Gilgal na matamataan a song ako reka roo sa kapekorban aken sa manga isepaat a totongen ago manga isepaat pantag bo ko kanggiginawai. Ogaid na disomala den a nayaon ako ngka roo sa mamakapito gawii taman sa kapekatalingoma ko reka ago matero aken reka so sowaan ka.
So den so kiyaganati i Saolo ki Samowil na inalin o Tohan so poso i Saolo na so langon angkai a manga nanao na minitoman sangkoto a gawii.
Kagiya makaoma si Saolo ago so talasogoay niyan sa Gibiyah na miyabalak sekaniyan o sesagorompong a manga nabi na minitemo rekaniyan so Roh o Tohan na miyakaalamat si Saolo a ped iran.
Na so manga taw a matao ki Saolo gowani na kagiya mailay iran a pepekaalamat sekaniyan na miyamagisei siran a tig iran a Antonaa ngkai a miyaolaola o wata i Kis? Ba maaped mambo si Saolo ko manga nabi?
Somimbag so sakataw a mama a mababaling roo a tig iyan a Na antawaa mangaday i ama iran? Na miyabaloy ini a pananaroon a Ba maaped mambo si Saolo ko manga nabi?
Kagiya makapasad mangalamat si Saolo na somiyong sekaniyan ko aparan sii ko bobongan.
Na miyailay o bapa iyan si Saolo ago so talasogoay niyan na iniise iyan kiran a Anda kano somiyong? Pimbabanog ami so manga kimar a inisembag iyan ogaid na kagiya mailay ami a da a toonan ami ron na somiyong kami ki Samowil.
Na tig o bapa iyan a Teroa ngka raken o antonaa i pitero reka i Samowil.
Tiyangked iyan rekami a miyatoon den so manga kimar a inisembag i Saolo. Ogaid na da niyan teroa ko bapa iyan so pitero i Samowil makapantag ko kakebaloy niyan a dato.
Piyakisogoan i Samowil so manga Israil a timo sa Mispah sa kapakapangadap iran ko Allah
Na pitero iyan kiran a Giyai i kabasa o Allah a so Tohan o Israil Saken i miyakaliyo rekano sa Misir na piyokas aken sekano ko lima o manga Imisiren ago so kapaar o langon a ndatoan a somiyonsing rekano.
Ogaid na sii sangkai a gawii na tiyalikodan iyo so Tohan iyo a somiyabet rekano ko langon a kamoralaan iyo ago karomasayan ka pitero iyo a Toroi kami ngka sa makapendato rekami! Kagiya ka maoto na pangadap kano ko Allah a oman i mbatabataa rekano ago oman i pamiliya.
Na kagiya mapakadarpa i Samowil so langon a mbatabataa a manga Israil na aya miyapili on na so mbatabataa a Baniyamin.
Oriyan iyan na piyakadarpa iyan so oman i pamiliya ko mbatabataa a Baniyamin na miyapili so pamiliya i Matri na aya miyapili kiran na si Saolo a wata i Kis. Na piyangiloba iran sekaniyan ogaid na kagiya di iran ketoon
Na inisean iran peroman so Allah a tig iran a Ba sii pen da makadarpa so mama? Na tig o Allah a Oway tetapok sekaniyan sii ko manga ipamemetad.
Na miyalalagoy siran on na piyakaadap iran si Saolo ko manga taw na kagiya makatindeg kiran na kaoombawan iyan siran langon a sii siran bo taman sa waga niyan.
Na pitero i Samowil ko kalangolangon iran a Ilaya niyo so mama a pinili o Allah! Da den a ba niyan datar ko kalangolangon o manga taw. Na miyameseg so langon a taw a tig iran a Mamboway so dato!
Inosay i Samowil ko manga taw so manga taritib ko kandato na inisorat iyan ai ko ribro na tiyago iyan ko soti a darpa. Oriyan iyan na piyakabaling iyan so langon a taw ko oman i walay iran.
Miyaling mambo si Saolo ko walay niyan sii sa Gibiyah na aden a miyonot on a manga wawaraw a mama a piyamakaterang o Allah so manga poso iran.
Ogaid na aden pen a da a bali niyan a manga mama a pitero iran a Andamanaya i kakesabeta rektano angkai a mama? Na pisodi iran si Saolo ago da iran witi sa pamemegayan. Ogaid na romerenek baden si Saolo.
Kagiya makasaolan na si Nahas a Amoniyo na piyagolowanan iyan so manga sondaro niyan na mikempo siran ko liyo o inged a Yabis sii sa Giliyad sa kanggobata iran sii. Na pitero rekaniyan o langon a mama sa Yabis a Pakipesadanowa ka rekami ka kapendatoan kami ngka.
Ogaid na somimbag si Nahas a tig iyan a Aya bo a kapakipepasadanowa aken rekano na o masowat aken so sabala ko manga mata sa kawanan o oman i isa rekano a aya ko kaketagoi sa kayaan ko dalem a Israil.
Na pitero rekaniyan o manga pelokelokesen sa Yabis a Peroi kami ngka sa makapito gawii kaan ami kabembari sa sogo so dalem a Israil na o da den a ba rekami pekasabet na sengkop kami reka.
Miyakaoma so manga sogo sii sa Gibiyah a babalingan i Saolo na kagiya mapanotol iran ko manga taw angkai a miyanggolaola na palaya siran miyakagoraok sa matanog.
Aya den oto kiyapakaoma i Saolo a poon ko dii mbabasokan a totondogen iyan so manga sapi iyan na iniise iyan a Ino angkai a manga taw? Ino siran penggoraok? Na kiyasoy iran on so pitero o manga mama a poon sa Yabis.
Kagiya maneg ai i Saolo na minitemo rekaniyan so Roh o Tohan na tanto sekaniyan a kiyararangitan.
Na kominowa sa dowa timan a sapi na piyamotol iyan siran na piyakiawidan iyan ko manga sogo so miyapamotol a sapo ko dalem a Israil a di iran dii teroon a Saden sa di monot ki Saolo ago si Samowil sa kapakipetidawa na giyai i ikidia ko sapi iyan! Na riyaot so manga taw o kalek ko Allah na palaya siran lominiyo a maiisaisa a datar o sakataw a mama.
Kagiya mabilang siran i Saolo sii sa Bisik na aya kadakel o manga mama sa Israil na telo gatos nggibo na go so manga mama sa Yodah na telo polo nggibo.
Na pitero iran ko manga sogo a poon sa Yabis a Teroa niyo ko manga taw sa Yabis a Amay ka romanti so alongan mapita na kesabet kano.  Na lomiyalakaw so manga sogo na piyanotol iran ai ko manga taw sa Yabis na tanto iran a inikababaya.
Na pitero iran ko manga Amoniyo a Mapita na sengkop kami rekano na mapenggolaola niyo rekami den so mapipikir iyo a mapiya.
Sii ko telondog a gawii na biyagi i Saolo sa telo lompok so manga mama niyan kagiya kepita na giyobat iran so kampo o manga Amoniyo na piyamono iran siran taman ko kiyaranti o alongan. Miyamangiparak so miyamakapalagoy na da den a ba makapagoonota ko miyalamba kiran.
Oriyan iyan na pitero o manga Israil ki Samowil a Antawaa ngkoto a manga mama a minise sa Makapendato rektano bes si Saolo? Wita ngka siran sii ka pamonoon ami.
Ogaid na pitero i Saolo a Da a ba kebono imanto ka kagiya imanto a gawii na piyanabangan o Allah so Israil.
Na pitero kiran pen i Samowil a Itano somong tano sa Gilgal ka tangkeden tano roo so kadadatoi ki Saolo.
Pitero i Samowil ko langon o manga Israil a Piyakineg aken so langon taman a miyapangni niyo raken ka bigan aken sekano sa dato
Na katii imanto so dato iyo a pepegolowan rekano. So saken on peman na miyalokes ako den ago miyakapoti so bok aken na so manga wata aken a manga mama na sisii rekano.
Sii ako tomitindeg seksii ako niyo ko kamamasaan o Allah ago so miyapili iyan a dato o ba aden a kasalaan aken. Ba aden sii rekano a kiyakowaan aken sa sapi o di na kimar? Ba aden a miyaalampas aken o di na romiyasay sii rekano? Ba aden rekano a tiyarimaan aken sa tendan a misapeng ko manga mata ko? O aden a miyanggolaola ko sii na pekaontolen aken.
Na pitero o manga taw a Da kami ngka pangalampasi aya pen o ba kami ngka riyomasay. Da den a ba ngka kinowa poon ko apiya antawaa rekami.
Tig i Samowil a Peseksi so Allah sangkai a gawii ago peseksi so dato a miyapili iyan sa da ako niyo katooni sa sala. Sekaniyan den i saksi on a inisembag iran.
Na pitero kiran pen i Samowil a So den so Allah i minili ko Mosa ago so Aron na miyapakaliyo niyan so manga apo iyo sa Misir.
Na tindeg kano san ka peyagen ko rekano so manga kasalaan iyo sii ko hadapan o Allah ko kapekitademi aken rekano ko langon a ontol a pinggolaola o Allah sabap rekano ago so manga apo iyo
Isako somong sa Misir si Yakob ago so pamiliya niyan a riyomasay siran o manga Imisiren na miyakagoraok siran ko Allah sa tabang na siyogo iyan kiran si Mosa ago si Aron a piyakaliyo iran so manga apo iyo sa Misir ago piyakabaling iran siran sangkai a darpa.
Ogaid na piyakalipatan iran so Allah a Tohan iran na piyalad iyan siran ko kapaar i Sisira a so komandir o manga sondaro sa siti a Hasor ago sii ko kapaar o manga Pilistiyo ago so pen so dato sa Mowab a aya kiran miyamakitidawa ago miyamakataban.
Gomiyoraok siran ko Allah a tig iran a Miyakandosa kami tiyalikodan ami seka ya Allah ka piyangongonotanan ami so manga barahala a Baal ago Astorit. Ogaid na pokasa kami ngka imanto ko lima o manga ridoay ami ka pengongonotanan ami seka!
Kagiya ka maoto na piyamanogo o Allah si Gidiyon si Barak si Hiptah ago si Samowil na piyamokas kano niyan ko lima o manga ridoay niyo ko mbalabala na miyakapaginetaw kano sa da a ba rekano miyakabinasa.
Ogaid na kagiya mailay niyo a magaan kano magobat i Nahas a dato o manga Amoniyo na pitero iyo raken a Kabaya ami a aden a dato a makapegolowan rekami apiya pen so den so Allah a Tohan iyo i dato iyo.
Na katii imanto so dato a miyatomo iyo a aya niyo piyangni ilaya niyo ka bigan kano o Allah sa dato.
O kaleken iyo so Allah ago pengongonotani niyo na o pakinega niyo so peteroon iyan rekano ago di niyo pesopaka so manga sogoan iyan na o peparatiyaya kano ago so dato iyo ko Allah a Tohan iyo na mapiya nan!
Ogaid na o di niyo pekinega so peteroon rekano o Allah ka sopaken iyo baden so manga sogoan iyan na tenaan kano niyan a lima a datar o manga apo iyo.
Telo polo ragon a idad i Saolo isako poon ndato na pindatoan iyan a Israil sa miyakapat polo ago dowa ragon.
Miyamili si Saolo sa telo nggibo a manga mama ko manga Israil dowa nggibo siran na ped iyan sii sa Mikmas ago sii ko kapalawan sa Bitil na so sanggibo kiran na ped i Yonatan sii sa Gibiyah sa inged a Baniyamin. So lamba ko manga taw na piyakabaling iyan ko manga walay iran.
Na giyobat i Yonatan so kampo o manga Pilistiyo a matatago sa Giba na miyaneg ai o langon a Pilistiyo. Mandiyadi na piyakaoni i Saolo so bogiyong ko dalem a inged a tig iyan a Pamakineg so langon o manga Hibriyo!
Na miyaneg o langon o manga Israil so totol a Miyagobat i Saolo so kampo o manga Pilistiyo na mimbaloy so manga Israil a ipekesisingay o manga Pilistiyo. Na piyakisogoan so manga taw sa timo siran ki Saolo roo sa Gilgal.
Mitimo so manga Pilistiyo sa kapakipetidawa iran ko manga Israil aden a telo polo nggibo a karo iran ago nem nggibo a komokoda na so pen so manga sondaro iran na datar sa kadakel o peted sa kilid a ragat. Somiyong siran sa Mikmas sii sa sebangan a Bit Abin na mikempo siran roo.
Kagiya mailay o manga Israil a miyakaregen so kapakambebetad iran  na mitetapok siran sii ko manga liyang ago manga paket ago sii ko pageletan o manga lakongan ago sii ko manga galebo ago manga peso a lopa.
So ped kiran na miyamakaripag ko lawasaig a Yordan ka somiyong siran sa inged a Gad ago Giliyad. Mitelimbagak si Saolo sa Gilgal na so langon a sondaro a ped iyan na palaya den pepananabaden sa kalek.
Nomiyayaw sekaniyan sa miyakapito gawii a giyoto so tiyaalikan on i Samowil ogaid na da makaoma si Samowil sa Gilgal na mipoon mbelabelag so manga taw a ped i Saolo.
Sabap roo na pitero iyan kiran a Wita niyo raken so manga ayam a pekorbanen a isepaat a totongen ago isepaat pantag bo ko kanggiginawai na inisapaat iyan so pikorban a petotongen.
So den so kiyapasada niyan on somapaat na miyakaoma si Samowil. Inalaw sekaniyan i Saolo sa kaselama niyan on
Ogaid na pitero on i Samowil a Antonaa ngkai a pinggolaola ngka? Tig i Saolo a Kagiya mailay aken a pembelabelag so manga taw ago da ka pen makaoma ko tiyaalikan ka on a gawii ago so pen so manga Pilistiyo na titimo sa Mikmas
Na aya katao ko ron na nggobaten ako imanto o manga Pilistiyo sii sa Gilgal ko di aken pen kapakapemangni sa limo ko Allah. Kagiya ka maoto na miyapamikir aken a di mipendarainon a kisapaaten aken ko pikorban a petotongen.
Miyakanggolaola ka sa kalalalongan a tig i Samowil. Da ngka tomana so sogoan a inibegay reka o Allah a Tohan ka. O miyatoman ka den na miyapakatikna iyan den so kandadatoi o manga kebabadan reka sa Israil sa taman sa pakataman.
Ogaid na imanto na di ketatap so kapendato o ka. Miyangiloba so Allah sa mama a penggolaola ko madadalem ko poso iyan na initoro iyan a makapegolowan ko manga pagtaw niyan sabap sa da ngka tomana so inisogo reka o Allah.
Na inawaan i Samowil a Gilgal na lomiyalakaw. So ped a manga taw na miyonot ki Saolo ko kapesong iyan sa kapengeped iyan ko manga sondaro niyan. Giyanatan iran a Gilgal na somiyong siran sa Gibiyah sii sa inged a Baniyamin. Binilang i Saolo so manga sondaro niyan na manga nem gatos siran.
Si Saolo ago so wata iyan a si Yonatan ago so manga mama a ped iran na komakaden sa Giba sa inged a Baniyamin samanaya na kekampo so manga Pilistiyo sa Mikmas.
Aden a telo lompok a manga sondaro a Pilistiyo a dii tetaban a dii meliliyo a poon ko kampo iran so isa a lompok na pegantap sa Oprah sii ko inged a Sowal
So isa on na sii pegantap sa Bit Horon ago so ikatelo na sii sa temanaan a katotolongan iyan a Balintad a Sibowim ago so disirto.
Da a sakataw bo a panenesel a ba ketoon sii ko dalem a inged a Israil ka kagiya miyatero den o manga Pilistiyo a O ba baden mbaal so manga Hibriyo sa manga pedang ago manga bangkaw!
Sabap roo na pepekasong so langon a manga Israil ko manga Pilistiyo sa kapenggaranga iran ko manga dado manga sakal manga patok ago manga garab iran.
Aya bayad o kapenggaranga ko parabowat ago so sakal na dowa a pelata a pirak ago so kapenggaranga ko sadang ago patok ago so kapanarem sa sokot na isa a pelata.
Sabap roo na sii ko gawii a katidawa na da a isa bo ko manga sondaro i Saolo ago si Yonatan a ba aden a pedang iyan o di na bangkaw si bo si Saolo ago so wata iyan a Yonatan i aden a gomaan iyan.
Miyakaisa a gawii na pitero i Yonatan ko mangoda a pegawid sa manga gomaan iyan a Song ka sii somong ta roo ko kekampowan o manga Pilistiyo sa sabala. Ogaid na da niyan ai pakitokawi ko ama iyan a si Saolo
A komakaden sii ko atag a kayo a granada sii sa Migron ko marani ko temanaan a Gibiyah. Aya ped iyan na manga nem gatos a manga mama
A rakes on si Ahiyas a aya somosolot sa saliko a imam. Wata sekaniyan i Ahitob a pagari i Ikabod a wata i Pinihas a so wata i Ili a aya imam ko Allah sii sa Siloh. Na da den a miyakatokaw ko manga mama sa ba roo miyawa si Yonatan.
So pagokitan a mapipikir i Yonatan a peripagen iyan kaan mirampay ko kampo o manga Pilistiyo na aden a makatetakilida on a manga pampang so isa on na pembetowan sa Bosis na so sabala on na Sinih.
So isa a pampang na matatago ko pagotaraan a sii makasasangor sa Mikmas na so isa on peman na sii tampar sa pagabagatan a makasasangor sa Giba.
Pitero i Yonatan ko mangoda a pegawid sa manga gomaan iyan a Somong ta roo ko kampo angkoto a manga kapir. Baanda ta ogopi o Allah. Da den a ba pekabangen ko Allah sa kambegay niyan sa kapakataban apiya nggolalan ko madakel o di na maito.
Na pitero on o mangoda a Nggolaolaa ngka den so langon o kabaya a ka. Tarosen ka den ka ped ako ngka a pepangongonotan ko matatago ko poso o ka.
Mapiya nan a tig i Yonatan. Romipag ta roo sangkoto a manga mama ka makiilay ta kiran.
O teroa iran rekta a Nayawa kami niyo san na tomareg ta ko katatagoan rekta na di ta kiran tomakedeg.
Ogaid na o teroa iran a Song kano sii rekami na tomakedeg ta kiran ka giyoto i nanao ta sa piyalad siran o Allah ko lima ta.
Mandiyadi na miyakiilay siran a dowa ko kampo o manga Pilistiyo. Ilaya niyo! a tig o manga Pilistiyo. Pepamanola so manga Hibriyo a peliliyo ko manga galebo a tetapokan iran.
Na liyalis o manga mama ko kampo si Yonatan ago so mangoda a tig iran a Takedeg kano rekami ka pakataamen ami sekano! Na giyoto a pitero i Yonatan ko mangoda a Tondoga ko ngka tomakedeg ka piyalad siran o Allah ko lima o Israil.
Na tomiyakedeg si Yonatan a ipepananap iyan a manga lima niyan ago ai a totondogen sekaniyan o mangoda na pepanga ooteng so manga Pilistiyo ko danga i Yonatan na so mangoda a tomotondog on na pepamonoon iyan siran.
Sii sangkoto a paganay a kiyagobat i Yonatan ago so mangoda na manga dowa polo a mama a miyapatay iran sii ko darpa a manga tenga sa iktariya.
Na tanto a miyanga alek so langon a Pilistiyo sangkoto a inged so dii tetaban ago so manga sondaro a sisii ko kampo na piyamanabad sa kalek na lininog so lopa. Sayana oto a mala a kayongkong.
So manga mama i Saolo a bantabantay sii sa Gibiyah sa inged a Baniyamin na miyailay iran a pepamalagoy so manga Pilistiyo a pepanga tataap.
Na pitero i Saolo ko manga mama a ped iyan a Bilanga niyo so manga sondaro na ilaya niyo o antawaa i miyalebat rektano. Na kagiya mabilang iran na si bes si Yonatan ago so pegawid sa gomaan iyan i da roo.
Na pitero i Saolo ko imam a si Ahiyas a Wita ngka sii so Kaban o Tohan.
Sii ko dii kimbitiyarain i Saolo ko imam na baden pepekaiseg so kapekegorigaw ko kampo o manga Pilistiyo. Na tig i Saolo ko imam a Di tano pen melakay sa kapagisei tano ko Allah!
Na mitimo si Saolo ago so langon a ped iyan na lomiyalakaw siran sa kapakipetidawa iran na miyaoma iran so manga Pilistiyo a tanto a pepanga nanaanaa a siran bo i dii pepedanga.
Na so manga Hibriyo a tomatampil gowani ko manga Pilistiyo ago miyamangonot kiran ko kampo iran na miyangeped siran peman ko manga Israil a ped i Saolo ago si Yonatan.
So pen so langon a manga Israil a kitatapok ko kapalawan a inged a Ipraim na kagiya maneg iran a pepamalagoy so manga Pilistiyo na miyanaloba siran kiran mambo sebenar ko katidawa
Na miniseg so katidawa a miyalepas pen a Bit Abin. Na piyanabangan o Allah a Israil sangkoto a gawii.
Pitero i Samowil ki Saolo a Saken i siyogo o Allah sa kasalawati aken reka a madato ko manga pagtaw niyan a Israil. Kagiya ka maoto na pamakinega ngka imanto angkai a katero a initoron o Allah.
Giyai i kabasa o Allah a Lebi a Mamaapaar Ndenegen ko so manga Amalik ko inikidia iran ko manga Israil ka siyopak iran siran sii ko kapelalakaw iran isako makaliyo siran den sa Misir.
Ika roo den imanto na go ngka gobata so manga Amalik na binasaa ngka sa tarotop so langon taman a rek iran. Da den a pakapagoyaga ngka kiran pamonoa ngka so langon a manga mama ago manga babay so manga wata ago manga ikaririga so manga sapi ago manga bilibili ago so manga onta ago manga kimar. 
Mandiyadi na tinimo i Saolo so manga sondaro niyan na binilang iyan siran sii sa Tilaim a dowa gatos nggibo a manga sondaro ago sapolo nggibo a manga mama a miyakapoon sa Yodah.
Somiyong siran ko siti a Amalik na nomiyayaw siran a magaayan sii ko balintad.
Na pitero i Saolo ko manga Kiniyo a Pamalagoy kano awai niyo so manga Amalik ka o ba aken sekano baden mirakes ko kambinasaa ko kiran ka inikalimo o manga apo iyo so langon a Israil isako makaliyo siran den sa Misir. Sabap roo na bilag o manga Kiniyo so manga Amalik.
Oriyan iyan na giyobat i Saolo so manga Amalik ipoon sa Habilah taman den sa Sor sii sa sebangan a Misir.
Diyakep iyan a oyagoyag si Agag a dato o manga Amalik na palaya iyan den piyamono a pedang so manga taw.
Ogaid na si Saolo ago so manga sondaro niyan na piyakapagoyag iran si Agag ago so lebi a manga pipiya ko manga bilibili ago manga sapi so kaolit a manga nati ago so manga nati a bilibili a so mapiya on langon. Da siran katerangi o ba iran ai paminasaa sa tarotop ogaid na so langon taman a ikasisingay o di na da a bali niyan na piyolang iran.
Samaoto na minitoron ki Samowil so katero o Allah
Misendit ako sa kiyabaloya ko ki Saolo a dato ka tiyalikodan ako niyan ago da niyan tomana so insarat aken. So kiyanega sii i Samowil na miyarata a ginawa niyan na gomiyoraok sekaniyan ko Allah sangkoto a miyababasa gawii.
Teked a kapipita na mimbowat si Samowil na lomiyalakaw sa kapembanoga niyan ki Saolo ogaid na aya miyatero on na Miyakasong si Saolo sa Karmil a roo niyan inimbaal a ginawa niyan sa monominto oriyan oto na tomiyaros sa Gilgal.
Kagiya maoma i Samowil si Saolo na pitero on i Saolo a Karakmatan ka o Allah! Ininggolalan aken den so insarat o Allah.
Ogaid na tig i Samowil a Antonaa bes angkoto a kapepamangenga o manga bilibili ago manga sapi a pekeneg aken?
Somimbag si Saolo a Piyangowa oto o manga sondaro aken ko manga Amalik. Piyakapagoyag iran so lebi a manga pipiya a bilibili ago manga sapi a mapekorban ko Allah a Tohan ka ogaid na tarotop a kiyabinasaa mi ko manga ped on.
Renek ka! a tig i Samowil ki Saolo ka teroon ko reka so pitero raken o Allah kagiya ko gagawii. Teroa ngka den a tig i Saolo.
Na pitero i Samowil a Apiya pen gowani na ibibilang ka a ginawa ngka a mababa na ba ka da mabaloy a olowan o manga mbatabataa a Israil? Siyalawatan ka o Allah a dato o manga Israil.
Na siyogo ka niyan a tig iyan a Ika roo na go ngka binasaa sa tarotop angkoto a manga baradosa a so manga Amalik pakitidawa ka kiran taman sa malengan siran.
Na ino ngka da paratiyayaa so Allah? Ino ngka nggampani so manga tamok iran ago minggolaola ka sa marata ko kapekeilaya on o Allah?
Piyaratiyaya ko den so Allah! a inisembag i Saolo. Somiyong ako ko siyogoan raken o Allah. Palaya aken bininasa so manga Amalik na inowit aken sii si Agag a dato iran.
Ogaid na kominowa so manga sondaro ko lebi a manga pipiya a poon ko miyateban a isesenggay a mbinasaan a so manga bilibili ago manga sapi kaan iran makorban ko Allah a Tohan ka sii sa Gilgal.
Ogaid na pitero i Samowil a Ba lebi a ikasosoat o Allah so manga ipesepaat a petotongen ago so dii korbanen a di so kapetomana ko katero o Allah? Mataan a kena ka so kaparatiyaya na tomo a di so kakorban na so kapangongonotan na tomo a di so kasepaat sa sibo o manga bilibili.
Ka so kasopak na datar bo o dosa a kapangangatao na so kategas i olo na datar bo o kamarataan o kapanakoto. Sabap sa tiyalikodan ka so katero o Allah na tiyalikodan ka niyan mambo a dato.
Na pitero i Saolo ki Samowil a Miyadosa ako miyasogok aken so sogoan o Allah ago so insarat ka ka inikalek aken so manga taw na piyakineg aken so pitero iran.
Kapedipedi ka bo na rilai ngka imanto so dosa ko ago onot ka raken komasoy sa Gilgal kaan aken masimba so Allah.
Di ako reka magonot a inisembag i Samowil. Tiyalikodan ka so katero o Allah na tiyalikodan ka mambo o Allah a dato o manga Israil!
Na so den so katelikod i Samowil a mbaling na sinikem i Saolo so sisid o kimon iyan na miyakisi.
Na pitero on i Samowil a Kinisi reka o Allah sangkai a gawii so kandadatoi sa Israil ka inibegay niyan ko isa a siringan ka a tomo a di seka.
So kababantogan a Tohan o Israil na di pemokeg aya pen o ba niyan alina so pamikiran iyan ka kena a ba sekaniyan manosiya a pekealin so pamikiran iyan.
Tig i Saolo a Miyakandosa ko ogaid na kapedipedi ka bo na pagadati ako ngka ko kamamasaan o manga pelokelokesen o manga taw aken ago so langon a Israil onot ka raken komasoy kaan aken masimba so Allah a Tohan ka.
Mandiyadi na miyonot rekaniyan si Samowil komasoy sa Gilgal na sominimba si Saolo ko Allah.
Oriyan iyan na pitero i Samowil a Wita ngka raken si Agag a dato o manga Amalik. Na miyakaoma si Agag a somasana ka mapipikir iyan a Matamataan a miyakalepas den so mapait a kakeparo o kapatay!
Ogaid na tig i Samowil a Datar o kiyadai sa wata ko madakel a babay a nggolalan ko pedang ka na kedaan mambo sa wata so ina a ka. Na biyono i Samowil si Agag ko hadapan o Allah sii sa Gilgal.
Oriyan iyan na gomiyanat si Samowil sa kasong iyan sa Ramah na miyaling si Saolo ko babalingan iyan sii sa Gibiyah.
Na pitero o Allah ki Samowil a Ay katey pen a kimbobokoon ka ki Saolo ka tiyalikodan aken sekaniyan a dato sa Israil? Penoa ngka a lana so tagoay ngka na go ka lalakaw ka pekasongen ko seka ki Yasay sii sa Bitlihim. Miyapili aken so isa ko manga wata iyan a mabaloy a dato.
Na tig i Samowil a Andamanaya i kapekasong aken roo? O maneg ai i Saolo na mbonoon ako niyan. Tig o Allah a Pakaonota ngka so mangoda a sapi na teroa ngka a Miyakaoma ko sii sa kapekorban aken ko Allah.
Bantowi ngka si Yasay ko kakorban na pekiilay aken reka o antonaa i penggolaolaan ka. Salawati ngka raken so mama a itoro aken reka.
Ininggolalan i Samowil so pitero on o Allah. Kagiya makaoma sekaniyan sa Bitlihim na pepananabaden so manga pelokelokesen ko inged kagiya mabalak iran on na inisean iran a tig iran a Ba aya minioma ngka na kalilintad?
Tig i Samowil a Oway kalilintad. Somiyong ako sii sa kapekorban aken ko Allah. Sotiya niyo a ginawa niyo na go kano raken onot ko kapekorban. Na piyakasoti niyan si Yasay ago so manga wata iyan a manga mama na biyantowan iyan siran ko kapekorban.
Kagiya makaoma siran na miyailay i Samowil so wata i Yasay a si Iliyab na aya katao niyan on na Mataan a giyangkai a mama a tomitindeg sii ko kamamasaan o Allah i miyapili iyan.
Ogaid na pitero o Allah ki Samowil a Di ngka pegilayani so paras iyan o di na so kaporo ka da aken sekaniyan tarimaa. Kena a ba aya pegilayanan o Allah na so pekeilay o manosiya ka aya pegilain o manosiya na so bo so paratoboan o lawas ogaid na aya pegilain o Allah na so poso.
Oriyan iyan na tiyalowan i Yasay so wata iyan a si Abinadab na piyakaadap iyan ki Samowil. Ogaid na tig i Samowil a Kena pen ai o ba miyapili o Allah.
Piyakaadap pen i Yasay si Samah ogaid na tig i Samowil Aya pen ai o ba aya pinili o Allah.
Pito kataw a manga wata i Yasay a manga mama a piyakaadap iyan ki Samowil ogaid na pitero on i Samowil a Da a ba kiran miyapili o Allah.
Na iniise iyan ki Yasay a Ba giyai bo langon i manga wata a ka? Aden pen a ariyari ron a inisembag i Yasay. Ogaid na petegikoren iyan so manga bilibili. Tig i Samowil a Pakisongowi ngka di tano den pekaontod taman sa di makaoma.
Na piyakisongowan sekaniyan i Yasay na marigariga i paras so mangoda ago maliwanag i mata ago mataid. Na pitero o Allah ki Samowil a Sekaniyan den i pinili aken songowi ngka ago salawati ngka!
Mandiyadi na kinowa i Samowil so tagoay a petegoan sa lana na inisalawat iyan ki Daod sii ko kamamasaan o manga pagari niyan. Sarta den a minitemo ki Daod so Roh o Allah na sisii rekaniyan den ipoon sangkoto a gawii. Oriyan iyan na komiyasoy si Samowil sa Ramah.
Samaoto na bilag o Roh o Allah si Saolo na aden a saitan a siyogo o Allah a peringasa rekaniyan.
Na so manga talasogoay i Saolo na pitero iran on a Ilaya ngka man ka aden a saitan a siyogo o Tohan a peringasa reka.
Sabap roo Kadnan ami na pakapangilobaa kami ngka sa mama a mapasang i kapangotiyapi. Na igira a pekitemo reka so saitan a pesogoon o Tohan na makapengotiyapi sekaniyan kaan pepekapiya a ginawa ngka.
Na pitero kiran i Saolo a Nggiloba kano sa mama a mapasang i kapangotiyapi na wita niyo raken sii.
Somimbag so isa ko manga talaogoay a Miyailay aken so isa ko manga wata i Yasay sii sa Bitlihim a matao mangotiyapi. Mawaraw sekaniyan ago mapiya a sondaro maongangen mambo ko di niyan dii katero ago mataid a mama na lalayon on so Allah.
Mandiyadi na somiyogo si Saolo sa mama ki Yasay a tig iyan a Pakasonga ngka raken so wata a ka a si Daod a petegikor sa bilibili.
Na piyakasong on i Yasay si Daod a piyakitelon iyan on so isa a kimar a riyoranan sa paan isa ka tagoay a arak ago mangoda a kambing.
Miyakaoma si Daod ki Saolo na miyabaloy den a di on dii telagad. Tanto sekaniyan a kiyababayaan i Saolo na initoro iyan si Daod a pegawid sa kelong iyan.
Na somiyogo si Saolo sa mama ki Yasay a tig iyan a Perowa ngka a di raken den dii katelagadi i Daod ka miyasoat ako ron.
Sa masa oto na tinimo o manga Pilistiyo so manga sondaro iran sa kapakipetidawa iran na sii siran miyalimod sa Sokoh sii sa Yodah. Biyangon iran roo so kampo iran sii sa Ipis Damim a pageletan a Sokoh ago Asikah.
Si Saolo ago so manga Israil na mitimo siran ago mikempo sii ko Balintad a Ilah na mitiyagar siran sa kapagatowi ran ko manga Pilistiyo.
Matatago so manga Pilistiyo ko isa a bobongan na pekempo so manga Israil ko sabala a bobongan a aya pageletan iran na balintad.
Aden a mabager a sondaro a aya ngaran iyan na si Goliyat a taw sa Gat a lominiyo a poon ko kampo o manga Pilistiyo sa kapengerara niyan ko manga Israil. Manga telo ka mitros a kaporo iyan
Na kekalo sekaniyan sa ilmit a tombaga ago meraraben pen sa tombaga a aya kapened iyan na manga lima polo ago pito ka kilo.
Ndadalapiyan so manga bengis iyan sa tombaga na bebawaan iyan so bangkaw niyan a tombaga.
So bangkaw niyan na datar sa katiwaro o ndo na so katatareman on a potaw na manga pito ka kilo a kapened iyan. Na moona rekaniyan so sondaro a pegawid ko kelong iyan.
Tominindeg si Goliyat na liyalis iyan so manga sondaro a Israil a tig iyan a Ino kano sii song a mitiyagar sa kapakipetidawa? Ba kena ako Pilistiyo na ba di sekano na manga oripen i Saolo? Pamili kano sa mama na go niyo raken pakatondagaya sii.
O makaato sekaniyan raken ago mapatay ako niyan na kebaloy kami a manga oripen iyo ogaid na o daaga ko sekaniyan ago mapatay aken na kebaloy kano a manga oripen ami sa kapetelagadi niyo rekami.
Na tig iyan pen a Pengeraren aken so manga sondaro a Israil sangkai a gawii. Pamili kano sa mama kaan kami makatidawa!
Na kagiya maneg i Saolo ago so langon a Israil angkai a manga katero o Pilistiyo na piyamanabad siran a tanto a pepanga aalek.
Si peman si Daod na wata sekaniyan i Yasay a Ipraiten a poon sa Bitlihim sii sa Yodah. Walo kataw a manga wata i Yasay a manga mama na sii ko manga gawii i Saolo na miyalokes sekaniyan a minitolod den a idad iyan.
So telo kataw a kaka a wata i Yasay na miyonot ki Saolo ko katidawa so kaka on na si Iliyab so ikadowa na si Abinadab ago so ikatelo na si Siyamah.
Si Daod na aya kiran ariyari. So telo kataw a kaka na moonot ki Saolo
Ogaid na si Daod na dii kekasokasoy sa Bitlihim a poon ki Saolo a petegikoren iyan so manga bilibili o ama iyan.
Sii ko soled o pat polo gawii na peliyo si Goliyat oman mapita ago oman kegabi a pepangeraren iyan so manga Israil.
Miyakaisa a gawii na pitero i Yasay ko wata iyan a si Daod a Kowaa ngka ngkai a pat ka gantang a sindeg a kamais ago sapolo timan a paan a makan o manga pagari ngka na nggagaan ka somong ko kampo iran.
Awidi ngka pen angkai a sapolo timan a mimbatik a gatas na began ka ko komandir o lompok iran. Kaipa ngka o antonaa i masosowa o manga pagari ngka na kasowin ka raken so karina sa kapipiya a ginawa iran.
Ndodoo siran ki Saolo ago so langon a mama sa Israil sii sa Balintad a Ilah a di siran dii makitidawa ko manga Pilistiyo.
Teked a kapipita na mimbowat si Daod na initadin iyan so manga bilibili ko ped a pepanagikor na kinowa niyan so manga awid iyan na gomiyanat a so den so iniinsarat on i Yasay i siyowa iyan. Miyakaoma sekaniyan ko kampo sii den ko kapeliliyo ron o manga sondaro a song ko petidawaan a di siran dii melalalis sa katidawa
Ka perantar so manga sondaro a Israil ago so manga sondaro sa kapetidawa iran.
Inibegak i Daod so manga awid iyan ko komikibir ko pangenengken na miyalalagoy sekaniyan ko romarantar a manga sondaro a mitiyagar sa katidawa na miyatoon iyan so manga pagari niyan na siyalam iyan.
Na sii ko di niyan pen kiran dii kimbitiyarain na si Goliyat a mabager a Pilistiyo a taw sa Gat na lominiyo peman ko ped iyan a manga sondaro na kiyasoy niyan so ipepangerar iyan na miyaneg ai i Daod.
Oriyan o kinimbitiyarain i Saolo ki Daod na so niyawa i Yonatan na lagid o ba miyaisaisa ago so niyawa i Daod na kiyababayaan sekaniyan i Yonatan a datar o kapekebabayai niyan sa ginawa niyan.
Ipoon sangkoto a gawii na ipepegepeda i Saolo si Daod na da niyan den pakabalinga ko walay o ama iyan.
Na miyakipesadanowa si Yonatan ki Daod ka kagiya pekebabayaan iyan a datar a ginawa niyan.
Inendaan i Yonatan so kimon a sosoloten iyan na inibegay niyan ki Daod a rakes o raben iyan so pedang iyan so pana iyan ago so sambitan iyan.
Mapiya i bobolos si Daod ko apiya antonaa i ipesogo on i Saolo a penggolaolaan iyan. Sabap roo na biyaloy sekaniyan i Saolo a isa ko olowan o manga sondaro niyan. Inikasoat ai o langon a taw ago so pen so manga sondaro i Saolo.
Sii ko kapembaling o manga sondaro ko oriyan o kiyabonoa i Daod ki Goliyat na mililiyo so manga babay a miyamakapoon ko langon a inged sa Israil sa kapegalawa iran ki Dato Saolo a di siran dii mamagidaida ago dii sesayaw sa kapekebabaya a rakes o dii katembor ago dii kamboboniboniyan.
Sii ko di iran dii kakeriyala na di iran dii ipamagidaida a Miyakapatay si Saolo sa kasenggibo na miyakapatay si Daod sa kasepolo nggibo!
Inikarata a ginawa i Saolo angkai a idaida na tanto sekaniyan a kiyararangitan a tig iyan ko ginawa niyan a Inisela iran ki Daod so dii kateroa sa kasepolo nggibo ogaid na saken na kasenggibo baden na aya pen o ba niyan di makowa so ndatoan?
Na inipoon sangkoto a gawii na lalayon sisilegen i Saolo si Daod a periiten iyan.
Sii ko telondog a gawii na so saitan a poon ko Tohan na somiyook ki Saolo na miyameteng sekaniyan sii ko walay niyan. Samaoto na pepangotiyapi si Daod a datar gowani na makakakapet si Saolo sa bangkaw.
Na inibangkaw niyan ai ki Daod a aya paninti a akal iyan na Ideket aken sekaniyan a bangkaw ko keleb. Ogaid na miyakadowa den manggolaola a kiyapakalidas on i Daod.
Ipekelek i Saolo si Daod sabap sa so Allah na lalayon ki Daod a tiyalikodan iyan den si Saolo.
Kagiya ka maoto na piyakaawa iyan si Daod ko di niyan on dii katelagadi ka biyaloy niyan a komandir o sanggibo a manga sondaro na pagoolowanan siran i Daod ko di iran dii kanggogobat.
Mapiya sekaniyan i bobolos ko langon a di niyan dii nggolaolaan ka lalayon rekaniyan so Allah.
Kagiya mailay i Saolo so kapiya i bobolos i Daod na kiyalonsanan baden so kipekeleken iyan on.
Ogaid na so langon a taw sa Israil ago sa Yodah na pekebebayaan iran si Daod ka sekaniyan i magoolowan kiran ko di iran dii kanggogobat.
Samaoto na pitero i Saolo ki Daod a Katii so kaka a wata aken a babay a si Mirab. Pakipengaroma ko reka asar a pakawawaraw ka sabap raken sii ko di ngka dii kapakitidawa ko manga katidawa a takdir o Allah. Aya pipikiren i Saolo na So den so manga Pilistiyo i makabono on a kena a ba giya ginawa ko!
Ogaid na pitero i Daod ki Saolo a Antawaa ko ago antonaa i pamiliya ko sii sa Israil a matag ako den kebaloy a miyakamong o dato?
Ogaid na sii ko kiyaoma o taalik sa kimbegan ki Mirab ki Daod a mapengaroma niyan na sii baden inibegay ki Adriyal a taw sa Miholah.
Ogaid na so wata a babay i Saolo a si Mikal na pekebabayaan iyan si Daod na kagiya matero ini ki Saolo na inikasoat iyan.
Ka aya paninti a akal iyan na Ibegay aken si Mikal ki Daod a militag on kaan mabono si Daod o manga Pilistiyo. Sabap roo na ikadowa den aya a kiyateroa on i Saolo a Kebaloy ka imanto a miyakamong raken.
Na siyogo i Saolo so manga talasogoay niyan a tig iyan on a Mbitiyarain iyo si Daod sa masolen na teroa niyo ron a Ilaya ngka man ka miyasoat reka so dato na pekebabayaan ka o langon a sanasanaan iyan. Aya mapiya na mabaloy ka imanto a miyakamong ko dato.
Na pitero iran ai ki Daod ogaid na tig i Daod a Ba aya katao niyo ron na makep so kabaloy a miyakamong ko dato a matag ako mama a miskin a da a bantogan iyan.
Kagiya matero o manga talasogoay ki Saolo so miyatero i Daod
Na tig i Saolo a Teroa niyo ki Daod a Aya bo a kabaya o dato a mibetang ka na so magatos timan a kobal ko sangoran o miyapamono a manga Pilistiyo kaan kasaopi so manga ridoay niyan. Ogaid na aya kekadiyaten i Saolo na mapatay si Daod o manga Pilistiyo.
Kagiya matero o manga talasogoay ki Daod angkai a pitero i Saolo na miyababaya sekaniyan a mabaloy a miyakamong ko dato. Sabap roo na sa da pen kapopos o taalik
Na lomiyalakaw si Daod ago so manga mama niyan na miyakapatay siran sa dowa gatos a manga Pilistiyo. Inowit iyan so manga kobal iran na inibegay niyan ko dato a matatarotop so kadakel iran kaan sekaniyan mabaloy a miyakamong ko dato. Mandiyadi na piyakipangaroma on i Saolo so wata iyan a si Mikal.
Kagiya mailay i Saolo a lalayon so Allah ki Daod ago kiyatokawan iyan a so wata iyan a si Mikal na pekebabayaan iyan si Daod
Na baden kiyaomanan so kipekeleken on i Saolo na lalayon iyan riridoon si Daod ko kaooyagoyag iyan pen.
Pitero i Saolo ki Yonatan a wata iyan ago so langon a sanasanaan iyan a kekadiyaten iyan so kabonoa ki Daod. Ogaid na pekebabayaan i Yonatan si Daod
Na piyakaiktiyar iyan den a tig iyan a So ama aken na mananamar reka mono. Kapedipedi ka bo na pananggila ka mapita nggiloba ka sa katepokan ka na go ka on gegenek.
Meliyo ako a tindeg ko obay o ama aken sii ko pangomaan a katatagoan reka. Makimbitiyarai ako ron mipantag reka na o aden a miyapariksa aken na teroon ko reka.
Na piyodi i Yonatan si Daod ki Saolo a tig iyan a Kapedipedi ka bo dato na o ba ngka nggolaolai sa marata so oripen ka a Daod ka da reka den makandosa ago mala reka i gona so langon a miyanggolaola niyan.
Iniserakan iyan so niyawa niyan isako bonoon iyan si Goliyat na migay so Allah sa mala a kiyapakataban para sa Israil. So kiyailaya ngka on na miyababaya ka. Ino ngka baden kebayai memarata so da a sala iyan a mama sa kambonoa ngka ki Daod sa da a sabap iyan?
Na piyakineg i Saolo si Yonatan na inisepa iyan a tig iyan a Mataan ko kaooyagoyag o Allah a di den kebono si Daod.
Sabap roo na tiyalowan i Yonatan si Daod na piyanotol iyan on so langon a kabasa i Saolo. Na inowit iyan si Daod ki Saolo na pepanalagadan iyan si Saolo a datar gowani.
Aden peman a katidawa na somiyong on si Daod ka miyakitidawa ko manga Pilistiyo. Tanto a mala a kiyatabana niyan kiran na kiyapalagoyan iran si Daod.
Miyakaisa a gawii na so saitan a poon ko Allah na somiyook ki Saolo sii ko kaoontod iyan ko walay niyan a makakakapet sa bangkaw na ndodoo si Daod a pepangotiyapi.
Tipengan i Saolo a ideket iyan sekaniyan a bangkaw ko keleb ogaid na kiyalidasan i Daod na minisogat so bangkaw ko keleb. Na miyakapalagoy si Daod sangkoto a kagagawii.
Somiyogo si Saolo sa makapanoriman ko walay i Daod kaan iran sekaniyan mabono iran sii ko kapipita. Ogaid na si Mikal a karoma i Daod na piyakaiktiyar iyan a tig iyan a O di ngka palagowin a ginawa ngka imanto a gagawii na kebono ka mapita!
Mandiyadi na inalogan i Mikal si Daod ko rowasan na minggagaan roo mawa a miyalagoy.
Oriyan iyan na kominowa si Mikal sa barahala a piyakaiga iyan ko igaan na bitadan iyan sa olona a bombol a kambing so olo niyan na tiyanggoban iyan.
Kagiya makaoma so manga mama a siyogo i Saolo a ndakepen iran si Daod na pitero i Mikal a Pekesakit sekaniyan.
Ogaid na piyakakasoy i Saolo so manga mama sa kailaya iran ki Daod a tig iyan a Wita niyo sekaniyan raken apiya makaiiga ko igaan iyan kaan aken mabono.
Ogaid na kagiya somoled so manga mama na aya iran bo miyatoon na so barahala ko igaan iyan ago so olona a bombol a kambing sii ko olo niyan.
Na pitero i Saolo ki Mikal a Ino ako ngka pegakali sa datar ai a piyakapalagoy ngka so ridoay aken? Na tig i Mikal a Pitero iyan a mbonoon ako niyan o di aken sekaniyan pakapalagoya.
Kagiya makapalagoy si Daod na somiyong ki Samowil sii sa Ramah na piyanotol iyan on so langon a pinggolaola on i Saolo. Oriyan iyan na somiyong siran ago si Samowil sa Nayot na komiyaden siran roo.
Miyatero ki Saolo a ndodoo si Daod sa Nayot sii sa Ramah
Sabap roo na somiyogo sekaniyan sa makadakep on. Ogaid na kagiya makailay siran sa sesagorompong a manga nabi a pepangalamat a ped iran si Samowil a magoolowan kiran na minitemo so Roh o Tohan ko manga siyogo i Saolo na miyangalamat siran mambo.
Miyapanotol ai ki Saolo na somiyogo sekaniyan pen roo sa ped a manga mama na miyangalamat siran mambo. Na ikatelo den manggolaola a somiyogo roo si Saolo sa manga mama na baden miyamangalamat mambo.
Oriyan iyan na si den si Saolo i somiyong sa Ramah. Kagiya makaoma ko mala a paridi sii sa Siko na miyangingise a tig iyan a Anda si Samowil ago si Daod? Ndodoo siran sa Nayot sii sa Ramah a inisembag iran.
Na giyoto a miyantap sekaniyan sa Nayot sii sa Ramah ogaid na minitemo rekaniyan mambo so Roh o Tohan na lomiyalakaw sekaniyan a dii mangalamat taman ko kiyapakaoma niyan sa Nayot.
Samaoto na miyalagoy si Daod a poon sa Nayot sii sa Ramah na somiyong ki Yonatan. Antonaa i miyanggolaola ko? a iniise iyan on. Antonaa i kasalaan aken? Antonaa i minisela aken ki ama a ka a ipananamar iyan ko niyawa ko?
Di den ai benar! a inisembag i Yonatan. Di ka petay! Da den a penggolaolaan i ama aken a maito mala a ba niyan raken di mapayag a daan. Ngkaino niyan raken mapegma? Kena ini a ba benar!
Ogaid na pitero i Daod a Mataan den a katawan i ama a ka a ipekelimo ako ngka na miyatero iyan sa ginawa niyan a Di kapekitokawan ki Yonatan so kekadiyaten ko ka o ba baden makamboko. Ogaid na matamataan ko kaooyagoyag o Allah ago so kaooyagoyag ka a sasalakad bo a let aken ko kapatay!
Tig i Yonatan a Apiya antonaa i kabaya a ka na inggolalan aken para reka.
Na pitero on i Daod a Ilaya ngka man ka mapita na selasela ko saribolan na giyanan so kapepekaatoang aken ko dato ogaid na pakalalakawa ko ngka baden kaan ako makatepok ko pangomaan taman sa merimon amay ka isa a gawii.
O isean ako o ama a ka na teroa ngka on a Miyangangampedian raken si Daod a makabaling nggagaan sa Bitlihim a inged iyan sabap ko kiyatemeg o kapekorban roo o langon a tonganay niyan.
O teroa niyan a Mapiya nan na da a pekakaid raken. Ogaid na o tanto sekaniyan a kerarangiti na ketokawan ka den a miyanget sa pikir iyan a kapemaratai niyan raken.
Kagiya ka maoto na kalimoon ako ngka na tomanen ka so inisemaya a ka raken ko kiyapesadanowai ta sii ko hadapan o Allah. Ogaid na o miyakasela ako na seka den i bono raken! Ino ako ngka pen kepalad ko ama a ka?
Di den! a tig i Yonatan. O kiyatokawi aken a miyanget sa ginawa i ama a kapemaratai niyan reka na ba aken reka di mapetero?
Na iniise on i Daod a Antawaa i makapetero raken on o sembaga ka o ama a ka sa masarangit?
Ita roo a tig i Yonatan somong ta ko pangomaan. Na somiyong siran on a dowa.
Pitero pen i Yonatan a Isepa aken ko Allah a Tohan sa Israil a isean ko si ama mapita sa datar ai a oras ago amay ka isa gawii! O mapipiya reka a ginawa niyan na ba aken seka di kesogoi ago matero reka?
Ogaid na o kebaya reka memarata si ama na kamorkaan ako o Allah sa tanto a maregen o di aken reka pakitokawi ago mapakapalagoy aken seka a da ka kapakasakiti! Na pengnin ko a malalayon reka so Allah a datar sa miyaona a kalalayon iyan ki ama aken!
Pakiilain ka raken so limo o Allah taman ko kaooyagoyag aken pen ogaid na o petay ako
Na di ngka den potola so limo o ka ko pamiliya ko apiya pen amay ka miyapamotol o Allah so oman i isa a ridoay ngka sii ko dalem a doniya.
Giyanan i kiyapakipesadanowai i Yonatan ko mbawataan i Daod na pitero iyan pen a Mapakitaban o Allah si Daod ko manga ridoay niyan o barobaa niyan ai!
Na piyakapemataan peroman i Yonatan si Daod ko inisepa iyan sabap ko kapekebabayai niyan on ka pekebabayaan i Yonatan si Daod a datar o kapekebabayai niyan sa ginawa niyan.
Oriyan iyan na pitero i Yonatan ki Daod a Mapita na selasela ko saribolan na mipemagisei ka ka da a pekaontod ko korsi i ka.
Amay ka isa a gawii ko kaperimon iyan na song ka ko darpa a pitepokan ka isako miyaona na nayaw ka roo ko kilid o mitatabotod a ator.
Na penaan ko so ator sa telo a gasa ka aya katao ron na ba ako den dii tindo.
Oriyan iyan na sogo ako sa bago a mama a peteroon ko ron a Ika roo nggilobaa ngka so manga gasa. O teroa ko ron a Ilaya ngka ka so manga gasa na sii sa talikodan ka pangowaa ngka na amay ka magiyoto na song ka raken ka matamataan ko kaooyagoyag o Allah a makasasarig ka a da den a ba reka pekakaid.
Ogaid na o teroa ko ko wata a Ilaya ngka ka so manga gasa na sii sa onaan ka na palagoy ka den ka pekaawaan ka o Allah.
Na so peman so kapasadan a pimbitiyaraiyan ta na tatanodi ngka a so den so Allah i di rekta dii seksi!
Mandiyadi na mitepok si Daod ko pangomaan. Kagiya raoten so kapista ko saribolan na miyontod so dato Saolo ka ken.
Somiyong si Daod ko imam a si Ahimilik sii sa Nob. Tiyabad si Ahimilik sa kalek kagiya mailay niyan si Daod na inisean iyan a Ino seka bo a da a ped ka?
Tig i Daod a Aden a inisogo raken o dato a ipenggolalan aken na pitero iyan raken a Da den a pekatokawa ngka mipantag ko pesogoan reka ago so iniinsarat aken reka. So peman so manga pagtaw aken a manga mama na miyatero aken kiran a talaboka ko iran ko ped a darpa.
Na antonaa i matatago reka sii? Begi ako ngka sa lima timan a paan o di na apiya antonaa i ketoon ka.
Na pitero on o imam a Da den a kalilid a paan a matatago aken sii ogaid na aden a soti a paan a kekowa ngka asar a makalilidas so manga mama ngka ko kadadalemi kiran a hadas.
Pitero i Daod a Mataan a da den a babay a ba ami miyaobay a datar gowani igira aden a pelalakawan aken. Pesotin o manga mama a ginawa iran apiya sii ko kalilid a kapelalakaw ami. Aya pen ari imanto i ba siran di masosoti sangkai a pesogoan rekami o dato?
Mandiyadi na inibegay o imam ki Daod so soti a paan ka da den a paan roo a rowar ko paan a inisapaat ko Allah a miyakowa den ko lamisaan a pesepaatan on ago kiyasambian den sa mayaw.
Ndodoo so isa ko talasogoay i Saolo sangkoto a gawii ka aden a petomanen iyan ko hadapan o Allah. Aya ngaran iyan na si Doweg a Idomiyan a olowan o manga pananagikor sa bilibili i Saolo.
Na pitero pen i Daod ki Ahimilik a Ba aden a bangkaw o di na pedang ka sii a kibegay ngka raken? Da aken kaawidi so pedang aken o di na ped a gomaan ka kagiya miyakapaso raken so kiyasogoa raken o dato.
Na tig o imam a Sisii so pedang i Goliyat a so Pilistiyo a miyapatay ngka sii ko balintad a Ilah bobongkosan ai sa dinis sii ko talikodan o saliko o imam. O kebayai ngka na kowaa ngka den da den a gomaan sii a rowar san. Da den a datar iyan! a tig i Daod. Began ka raken.
Gomiyanat roo si Daod sangkoto a gawii a pepalagoyan iyan si Saolo na somiyong sekaniyan ki Akis a dato sa Gat.
Ogaid na so manga talasogoay o dato na pitero iran ki Akis a Ba kena a giyai si Daod a so dato ko inged iyan? Kena a giyai so mama a dii ipagidaida o manga babay ko di iran dii kaseyaw a tig iran a Miyakapatay si Saolo sa kasenggibo na miyakapatay si Daod sa kasepolo nggibo? 
Tiyago i Daod ko poso iyan angkai a manga katero na tanto niyan a inikalek so dato Akis.
Sabap roo na inalin iyan so olaola niyan ko kapekeilaya iran on ka miniring sa pembetengen sii ko kasisii niyan kiran a di niyan dii pangokotan so manga lekeb o gimowa ago pepakatogaan iyan so ayog iyan ko sompa iyan.
Na pitero i Akis ko manga talasogoay niyan a Ilaya niyo angkoto a mama! Pembetengen sekaniyan! Ino niyo raken pagowita?
Miyawa si Daod sa Gat ka miyagapas ko liyang sii sa Adolam. Kagiya maneg ai o manga pagari niyan ago so ped ko pamiliya o ama iyan na tomiyapi siran on roo.
So pen so langon a taw a kikareregenan o di na ana manga otang iyan o di na di masosoat na mitimotimo siran ki Daod na mimbaloy sekaniyan a nakoda iran. Manga pat gatos a manga mama a miyangeped on.
Miyawa roo si Daod na somiyong sa Mispah sii sa Mowab na pitero iyan ko dato sa Mowab a Kapedipedi ka bo na pakakadena ngka sii so ama aken ago ina aken taman ko katokawi ko o antonaa i penggolaolaan raken o Tohan.
Mandiyadi na inibegak iyan siran roo ko dato sa Mowab na komiyaden siran on taman ko katetapok den i Daod sii ko liyang.
Samaoto na miyakaoma ki Daod so nabi Gad na pitero iyan on a Di ka sii tatareg ko liyang. Awa ka sii na go ka song sa inged a Yodah. Na giyoto a miyawa roo si Daod na somiyong sa kalasan sa Hirit.
Miyakaisa a gawii na ndodoo si Saolo ko bobongan sii sa Gibiyah a moontod ko atag o mala a kayo. Kakapetan iyan so bangkaw niyan na kititindeg so langon a sanasanaan iyan a lomilibet on. Miyatero ki Saolo a kiyatokawan den so katatagoan ki Daod ago so manga mama niyan
Na pitero iyan ko manga sanasanaan iyan a Pamakineg kano a manga taw sa Baniyamin! Ba niyo mapipikir a mbegan kano langon o wata i Yasay sa pembabasokan ago manga asinda a obas ago mbelowin kano niyan langon a manga olowan o nggibonggibowan ago gatosgatosan a manga sondaro niyan?
Ba giyanan i sabap a kiyapagitai niyo raken langon? Da den a isa rekano bo a ba raken miyakatero ko kiyapakipesadanowa o wata aken ko wata i Yasay! Da den a ba rekano raken tomatago sa ginawa o di na rominipot sa piyangondoy o wata aken si Daod sa kapananamari niyan raken mono a aya niyan dii nggolaolaan imanto!
Ogaid na si Doweg a Idomiyan na tomitindeg roo a maaped ko manga sanasanaan i Saolo na pitero iyan a Miyailay aken so wata i Yasay a miyakatalingoma ki Ahimilik a wata i Ahitob sii sa Nob.
Iniise i Ahimilik ko Allah o antonaa i patot a penggolaolaan i Daod na bigan iyan pen sa pangenengken ago so pedang i Goliyat a Pilistiyo.
Mandiyadi na piyakisongowan o dato so imam a si Ahimilik a wata i Ahitob ago so langon o pamiliya o ama iyan a aya manga imam sii sa Nob na palaya siran miyakaoma ko dato.
Na pitero i Saolo ki Ahimilik a Pamakineg ka wata i Ahitob! Oway Kadnan a tig iyan.
Na iniise on i Saolo a Ino ako niyo pemagitai sekano ago so wata i Yasay? Ino ngka sekaniyan mbegi sa pangenengken ago pedang ago inisean ka pen so Tohan pantag rekaniyan a giyoto i sabap sa kaperidoa niyan raken ago kapananamari raken mono imanto?
Somimbag si Ahimilik a Antawaa ko langon a oripen ka i datar i Daod a lebi a kasasanaan a so miyakamong ko dato a olowan o manga gordiya ngka ago pagaadatan sii ko walay ngka?
Ba giyangkoto a gawii so paganay a kiyaisei aken ko Tohan pantag rekaniyan? Mataan den a kena! Pengnin ko Kadnan a di ako ngka senditan mipantag sii aya pen o ba so apiya antawaa ko pamiliya o ama aken ka da den a katawi aken sangkai langon a dii manggoloala.
Miyatero ki Daod a Dii makitidawa so manga Pilistiyo sa Kilah na di iran dii tebanen so gopen piragon a pereperan.
Na inisean i Daod so Allah a tig iyan a Ba ako roo song sa kanggobata aken sangkoto a manga Pilistiyo? Ika roo den a inisembag o Allah na go ngka gobata so manga Pilistiyo ago sabeta ngka a Kilah.
Ogaid na pitero rekaniyan o manga mama i Daod a Ilaya ngka man ka sii sa Yodah na pekelek kami. Aya pen o ba tano song sa Kilah sa kipetidawaan tano ko manga sondaro a Pilistiyo!
Sabap roo na piperomanan mise i Daod so Allah na aya inisembag on o Allah na Song ka roo sa Kilah ka peladen ko so manga Pilistiyo ko lima ngka.
Mandiyadi na somiyong roo si Daod ago so manga mama niyan na miyakitidawa siran ko manga Pilistiyo. Tanto a madakel a miyapatay iran kiran na piyangowa iran pen so manga pangangayamen iran. Giyoto i kiyasabeta i Daod ko manga magiinged sa Kilah.

Miyatero ki Saolo a somiyong den si Daod sa Kilah na pitero i Saolo a Piyalad sekaniyan raken o Tohan ka kiyatangkalan i Daod a ginawa niyan ko kiyasoled iyan ko siti a tatanggalen so manga gimowa iyan sa potaw.
Na tiyawag i Saolo so langon a sondaro niyan sa kapakipetidawa iran ka song siran sa Kilah sa kapelikopi ran ki Daod ago so manga mama niyan.
Kagiya katokawan i Daod a kekadiyatan sekaniyan i Saolo sa marata na pitero iyan ko imam a si Abiyatar a Wita ngka sii so saliko a imam.
Kagiya mawit on na tig i Daod a Ya Allah a Tohan sa Israil miyaneg aken a pitekdir i Saolo a kasong iyan sii sa Kilah ka peminasaan iyan so siti sabap raken a oripen ka.
Ba ako sengkopen o manga taw sa Kilah ko kapaar iyan? Ba sii song si Saolo a datar o kiyanega ko ron? Pengnin ko reka ya Allah a Tohan o Israil a teroa ngka raken. Na tig o Allah a Song sekaniyan roo.
Iniise peroman i Daod a Ba ako sengkopen ki Saolo o manga taw sa Kilah? Na tig o Allah a Oway isengkop ka iran.
Sabap roo na si Daod ago so manga mama niyan a manga nem gatos a kadakel iran na miyamangawa sa Kilah na piyakatetepasa iran so manga darpa. Kagiya matero ki Saolo a miyakapalagoy si Daod a poon sa Kilah na da sekaniyan roo song.
Komiyaden si Daod ko malilinding a manga darpa sii ko manga bobongan ko Disirto sa Sip. Gawii gawii den na dii mbabanogen i Saolo si Daod ogaid na da den palada o Tohan ko lima i Saolo.
Na kiyasabotan i Daod a lalayon sekaniyan peselobaan i Saolo ka pananamaran iyan so niyawa niyan. Sii ko katatago i Daod sa Horis sii ko Disirto sa Sip
Na somiyong on si Yonatan a wata i Saolo na piyangoyatan iyan si Daod sii ko Tohan.
Di ka pekelek a tig iyan di ka kapekasakitan i ama aken a Saolo. Seka i kedato sa Israil na pekatalondog ako reka sa kadato. Apiya si ama aken na katawan iyan ai.
Na mimbaal siran a dowa sa kapasadan ko hadapan o Allah. Oriyan iyan na miyaling si Yonatan ogaid na tomiyaros komaden si Daod sa Horis.
Samaoto na so ped ko manga taw sa Sip na somiyong ki Saolo sii sa Gibiyah na pitero iran on a Sii rekami tetapok si Daod sii ko malilinding a darpa sa Horis ko bobongan a Hakilah sa pagabagatan a Yasimon.
Na apiya anda i kaketerangi reka on nggolaola dato na song ka roo na sekami den i matao somangkop rekaniyan sii reka.
Na pitero i Saolo a Karakmatan kano o Allah sabap ko kipelimoon iyo raken!
Ikano roo den na pariksaa niyo ai piyapiya. Tokawi niyo o anda lalayon pesong si Daod ago antawaa i miyakailay ron roo ka miyatero raken a tanto sekaniyan a baraakal.
Tokawi niyo ago ilaya niyo so langon a darpa a di niyan dii tepokan na kasoy kano raken kaan iyo raken kapenotoli sa mataan. Oriyan iyan na monot ako rekano na o matatago sekaniyan pen ko inged na mbabanogen aken ko dalem a inged a Yodah.
Kagiya makakasoy si Saolo ko inged iyan ko kiyapakitidawa iyan ko manga Pilistiyo na miyatero on a Ndodoo si Daod ko Disirto sa Inggidi.
Sabap roo na piyakaonot i Saolo so telo nggibo a piyamagaraw a manga sondaro ko dalem a Israil na lomiyalakaw siran sa kapembabanoga iran ki Daod ago so manga mama niyan ko marani ko Manga Ator o Manga iila a Kambing.
Miyakaoma sekaniyan ko liyang a marani ko manga kodal sa bilibili ko kilid o lalan na somiyoled sekaniyan on ka pekasong sa desel. Na giyoto so liyang a ron tetapok si Daod ago so manga mama niyan sii ko lomang o soled iyan.
Pitero on o manga mama niyan a Giyai so gawii a miyatero o Allah isako teroon iyan reka a Peladen ko reka so ridoay ngka na mapenggolaola ngka on so apiya antonaa i kabaya a ka. Na minanay si Daod na piyotolan iyan so sisid o kimon i Saolo sa di niyan katawan.
Ogaid na oriyan oto na misendit si Daod ko kiyapotoli niyan ko sisid o kimon iyan
Na pitero iyan ko manga mama niyan a Misapar raken o Allah sa kanggolaolaa ko sangkai a marata sii ko kadnan aken a so miyapili o Allah! Di aken den kapekatanaan sa lima ka sekaniyan i kiyaidinan o Allah!
Inimbonget i Daod ko manga mama niyan angkai a manga katero na da niyan kiran peroa o ba iran kasondoli si Saolo. Na lominiyo si Saolo ko liyang na tomiyaros lomalakaw.
Ogaid na lominiyo mambo si Daod na tiyalowan iyan si Saolo a tig iyan a Hey kadnan ko a dato aken! Dominingil si Saolo na romiyoko si Daod ko lopa ko kiyasodiyodi niyan on.
Pitero iyan ki Saolo a Ino ngka pekinega so dii teroon o manga taw a Pananamaran i Daod a kapekasakiti niyan reka?
So den so mata ngka i miyakailay imanto o andamanaya i kiyapalada reka o Allah ko kapaar aken sii ko soled o liyang. Tigel ako o ped ko manga mama ko sa kambonoa ko reka ogaid na piyanganogonan aken seka a tig aken a Di aken pekatanaan sa lima so kadnan aken ka sekaniyan i kiyaidinan o Allah. Ilaya ngka ama ko angkai a saredit ko kimon ka sii sa lima ko!
Piyotolan aken baden angkanan a sisid o kimon ka ogaid na da ko seka bonoa. Sabota ngka sii ago tangkeda ngka a da a ba aken mapipikir a kapemaratai aken reka o di na kasopaka. Da a minisela aken reka ogaid na peganopen ako ngka sa kakowaa ngka ko niyawa ko.
Makokom ta o Allah o antawaa rekta i miyaribat! Itana reka o Allah so pinggolaola ngka raken ogaid na kena a ba so lima ko i pekatana reka.
Katawan ka ngkai a andang a pananaroon a Aya dii nggolaola sa kamarataan na so manga rarata a taw. Sabap roo na kena a ba so lima ko i pekatana reka.
Antawaa i pananamaran mono o dato sa Israil. Antawaa i peselobaan ka? So maatay a aso! So matag baden koto a aso!
So Allah i makakokom rekta na makokom ta niyan o antawaa rekta i miyaribat! Pengnin ko a matarima iyan so kabenar aken ago mipanindeg iyan ago mapakabenar ako niyan ko kapekalidasa niyan raken ko lima ngka!
Kagiya mapasad ai tero i Daod na iniise i Saolo a Ba ngka nan katero Daod a wata aken? Na mipoon sekaniyan den gomoraok.
Tig iyan pen a Lebi ka a maontol a di saken. Mapiya a inikidia ngka raken ogaid na marata a minikidia ko reka.
Miyapayag ka imanto a mapiya so di ngka raken dii nggolaolaan ka piyalad ako o Allah ko kapaar ka ogaid na da ako ngka bonoa.
Igira a peketoon o mama so ridoay niyan na ba niyan baden pekapalagoya sa da kasakiti? Kabalasan ka o Allah sa mapiya ko inikidia ngka raken imanto!
Katawan aken a mataan den a kedato ka na pekaosor so ndatoan a Israil sii ko katatangana ngka on.
Na sepaan ka raken imanto sii ko Ingaran o Allah a di ngka tipoden so kebabadan raken aya pen o ba ngka papasa so ngaran aken ko pamiliya o ama aken.
Samaoto na miyatay si Samowil na miyalimod so langon o manga Israil ka pindiyagaan iran na inilebeng iran ko babalingan iyan sii sa Ramah. Oriyan iyan na miniseg si Daod roo ko Disirto sa Maon.
Aden a sakataw a mama sii sa inged a Maon a aden a lopa iyan roo sa Karmil. Tanto sekaniyan a kawasa a kirek ko sanggibo a kambing ago telo nggibo a bilibili a pepangopawan iyan roo sa Karmil.
Aya ngaran iyan na si Nabal na so karoma niyan na si Abigail. Maongangen sekaniyan a babay ago mataid ogaid na so karoma niyan a taw ko mbawataan o Kaleb na madigala i modol ago marata i olaola.
Sii ko katatago i Daod ko disirto na miyaneg iyan a pepangopawan i Nabal so manga bilibili niyan.
Kagiya ka maoto na somiyogo sekaniyan sa sapolo kataw a mangoda a tig iyan on a Song kano sa Karmil na nggilobaa niyo si Nabal na salamen ako niyo ron.
Teroa niyo ron a Mamboway ka! Mapipiya a ginawa ngka ago so pamiliya ngka na mapipiya mambo so langon a rek ka!
Teroa niyo ron pen a Miyaneg i Daod a pepangopawan ka imanto so manga bilibili ngka na kebayaan iyan reka makitokaw a isako matatago rekami so manga pananagikor ka sa bilibili na da ami siran nggolaolai sa marata. Sii ko langon a gawii a kasisii ami pen sa Karmil na da den a miyada ko manga rek iran.
Isei kami ngka bo ka mipemataan ami reka ini. Sabap roo na kalimoon kami ngka ka kagiya aya kiyapakaoma mi reka na masa a kapista. Kapedipedi ka bo na begi kami ngka a manga oripen ka ago so ginawai ngka a si Daod sa apiya antonaa i matatago reka a kibegay ngka rekami. 
Kagiya makaoma roo so manga mama i Daod na inisampay iran langon ki Nabal angkai a manga katero sii ko ingaran i Daod. Oriyan iyan na nomiyayaw siran
Na simbag siran i Nabal a tig iyan a Antawaa ngkai a Daod? Antawaa ngkai a wata i Yasay? Madakel a oripen sangkai a masa a miyakaawa ko manga kadnan iran!
Kena man o ba ino aken kowaa so paan aken ago ig ago sapo a siyombali aken a para ko manga pangongopaw aken na ba sii aken baden imbegay ko manga mama a di aken katawan o anda poon?
Na mipeto so manga siyogo ka komiyasoy ki Daod. Kagiya makaoma siran na piyanotol iran langon so kabasa i Nabal.
Pitero kiran i Daod a Takipen iyo so manga pedang iyo! Na pinggolaola iran ai. Initakip mambo i Daod so pedang iyan na piyakaonot iyan so manga pat gatos a manga mama na so peman so dowa gatos na mitelimbegak ko manga pagigimo.
Na so isa ko manga oripen i Nabal na pitero iyan ko karoma i Nabal a si Abagail a Somiyogo si Daod sa manga mama a miyakapoon sa disirto sa kaselama iran ko kadnan ami ogaid na ba niyan siran baden piyagongatongat.
Ogaid na manga pipiya a manga mama oto sii rekami. Da kami ran nggolaolai sa marata na sii ko langon a masa a katatago ami ko pananateba a marani kiran na da den a miyapanekew rekami.
Gagawii daondaw na lilindingen kami ran ko langon o masa a kapepanagikora mi ko manga bilibili a marani kiran.
Tagoa ngka ini imanto sa ginawa na go ngka pamikira o antonaa i mapenggolaola ngka ka aden a kasiksaan a kitana ko kadnan tano ago sii ko langon o pamiliya niyan. Tanto sekaniyan a sobeng a mama a da den a ba on makipembitiyarai!
Na minggagaan si Abigail ka kominowa sa dowa gatos timan a paan dowa ka tagoay a arak lima timan a miyasombali a bilibili sapolo ago dowa ka gantang a miyapagiyaw a pereperan magatos tompi a pasas ago dowa gatos tompi a higos na piyakiroran iyan ai ko manga kimar.
Na pitero iyan ko manga oripen iyan a Ona kano ka tondog ako rekano. Ogaid na da niyan ai teroa ki karoma niyan a si Nabal.
Sii ko kakokoda iyan ko kimar iyan ko pikoan o lalan sii ko silid o bobongan na sarta den a miyabalak iyan si Daod ago so manga mama niyan a pepekaobay rekaniyan.
Aya on den kiyateroa i Daod sa ginawa niyan sa Matamataan a da den a bali o kiyapagipata ko ko langon a rek a mama oto sii ko disirto kaan da den a ba mada ko langon taman iyan. Biyadalan ako niyan sa marata ko mapiya!
Kamorkaan ako o Tohan sa tanto a maregen o aden a sakataw bo ko langon a manga mama niyan a pelambaan aken a oyagoyag amay ka mapita!
Aden a manga taw sa Sip a miyakaoma ki Saolo sii sa Gibiyah a tig iran a Tetapok si Daod sii ko bobongan sa Hakilah ko kilid o disirto.
Na somiyong somambot si Saolo ko Disirto sa Sip a oonotan o telo nggibo a piyamagaraw a manga sondaro sa Israil ka penggilobaan iyan roo si Daod
Na mikempo sekaniyan ko kilid a lalan sii ko bobongan sa Hakilah. Ndodoo den si Daod ko disirto na kagiya maneg iyan a siyono sekaniyan roo i Saolo
Na somiyogo sa makapanoriman na kiyatokawan iyan a mataan den a miyakaoma roo si Saolo.
Mandiyadi na gomiyanat si Daod na somiyong ko kaden a pikempowan i Saolo na miyailay niyan so darpa a iigaan i Saolo ago si Abnir a wata i Nir a so komandir o manga sondaro. Miiga si Saolo ko look o kampo a lomilibet on so manga sondaro.
Na inisean i Daod si Ahimelek a Hitiyo ago si Abisay a pagari i Yowab a so manga wata i Siroyah a tig iyan a Antawaa i magonot raken somong roo ki Saolo ko soled o kampo? Magonot ako reka a tig i Abisay.
Sabap roo kagiya magagawii na somiyoled si Daod ago si Abisay ko kampo o manga sondaro na miyaoma iran si Saolo a miiga a totorogen ko look o kampo a miseseked so bangkaw niyan ko lopa a marani ko olo niyan na si Abnir ago so manga sondaro na miiga siran a lomilibet on.
Pitero i Abisay ki Daod a Piyalad o Tohan so ridoay ngka ko kapaar ka sangkai a kagagawii! Na pakibasegen ka raken sekaniyan imanto a bangkaw sa makaisa bo a tomantel ko lopa di aken mbangkawan sa ba makadowa!
Ogaid na pitero on i Daod a Di ngka den pekasakiti! Da den a pekatana sa lima ko miyapili o Allah a dato a ba di kesala!
Matamataan ko kaooyagoyag o Allah a tig iyan pen ka so Allah i mbono on o di na keoma so adiyal iyan na petay bo o di na makipetidawa sekaniyan a kebono.
Misapar raken o Allah o ba ko kapakatanai a lima so miyapili o Allah a dato! Na nggagaan ka na go ngka kowaa so bangkaw a marani ko olo niyan ago so omoy a petegoan sa ig ka mawa ta sii den.
Na kinowa i Daod so bangkaw ago so petegoan sa ig a marani ko olo i Saolo na miyawa siran roo. Da a ba on miyakailay o di na miyakatokaw aya pen o ba aden a miyakanaw kiran ka kagiya piyakipangenepan siran o Allah sa torog.
Kagiya romipag siran ko sabala o balintad na tominindeg si Daod ko poro o bobongan a malo mawatan. Aden a maolad a darpa a mipapagelet kiran
Na liyalis iyan so manga sondaro ago si Abnir a tig iyan a Ba ako ngka di kesembag Abnir? Somimbag si Abnir a tig iyan a Antawaa ka a pelalis ko dato?
Tig i Daod a Ba ka di mama a da a ba ngka datar sa kawaraw sii sa Israil? Ino ngka da mapagipat so kadnan ka a so dato? Aden a miyakasoled ko kampo sa kambonoa niyan ko dato a kadnan ka.
So miyanggolaola ngka na kena a ba mapiya Abnir! Matamataan ko kaooyagoyag o Allah ka sekano langon na patot a pemonoon ka da niyo pagipata so kadnan iyo a piyakandato o Allah. Na pangilailay ka sa mbalabala anda so bangkaw o dato? Anda so petegoan sa ig a marani ko olo niyan?
Miyatendo i Saolo so lagam i Daod na tig iyan a Lagam ka nan Daod a wata ko? Oway kadnan ko a dato a inisembag i Daod.
Na tig iyan pen a Ino ako ngka pen peselobaa a oripen ka kadnan ko? Antonaa i miyanggolaola ko? Antonaa i marata a minisela aken?
Kapedipedi ka bo kadnan ko a dato na pakinega ngka so manga katero aken a oripen ka. O so Allah i miyangondoy reka sa kaperidoa ngka raken na pengnin ko a makatarima sekaniyan sa misapaat aken on a soasoat! Ogaid na o aya kilalag on na manga taw na kasintaan siran ko hadapan o Allah! Ka miyabogaw ako iran den a poon ko kababaling aken ko lopa a kawali o Allah a lagid o ba iran raken pitero a Awa ka sii pangongonotan ka baden sa salakaw a manga tohan!
Kagiya ka maoto na di ngka pekatogaa so rogo aken ko lopa a mawatan ko kamamasaan o Allah! Ino peliyo so dato sa Israil sa kapeselobaa niyan raken a matag baden koto a aso a datar o kapeganop o taw sa papanok sii ko manga palaw?
Na pitero i Saolo a Miyadosa ko kasoy ka wata aken a Daod! Di aken seka den tepengan memarata ka kagiya inibilang ka a mala i bali so niyawa ko imanto a gawii. Miyalalong ako den ago tanto a miyaribat!
Katii so bangkaw o dato a inisembag i Daod. Pakasonga ngka sii so isa rekano a mangoda kaan iyan makowa.
Pembalasan o Allah so oman i taw ko kaontol iyan ago so kapakatotoman iyan. Piyalad ka imanto o Allah ko kapaar aken ogaid na somiyangka ako o ba aken tanai sa lima so miyapili o Allah a dato.
Na lagid o kiyatagoi aken sa bali ko niyawa ngka sangkai a gawii na pengnin ko ko Allah a tagoan iyan sa bali so niyawa ko ago mapokas ako niyan ko langon a karomasayan.
Ogaid na aya mapipikir i Daod na Pekatalingoma so gawii a kepatay ako bo i Saolo. Aya lebi raken a mapiya na magapas ako nggagaan sii ko inged o manga Pilistiyo. Oriyan iyan na nggenekan ako den mbabanog i Saolo apiya anda ko dalem a inged a Israil na kepalagoyan ko so lima niyan.
Na gomiyanat si Daod ago so nem gatos a manga mama a ped iyan ka somiyong siran ki Akis a dato sa Gat.
Komiyaden si Daod ago so manga mama niyan a ped i Akis a wata i Maok sii sa Gat. Oman i mama na ped iyan so pamiliya niyan na ped mambo i Daod so dowa kataw a karoma niyan a si Ahinowam a taga Yasriil ago si Abigail a taga Karmil a inikabalo i Nabal.
Kagiya maneg i Saolo a miyagapas si Daod sa Gat na da niyan den mbanoga.
Na pitero i Daod ki Akis a O kelimoon ako ngka na begi ako ngka sa darpa sii ko isa ko manga iito a inged a kebalingan aken. Ino ako pekabaling sii ko siti o dato a ped ka?
Na sii sangkoto a gawii na inibegay rekaniyan i Akis so siti a Siklag sabap roo na ipoon sa masa oto na giya Siklag na rek o manga dato sa Yodah.
Na miyakabaling si Daod ko pagiingedan o manga Pilistiyo ko miyakasaragon ago pat olan.
Sangkoto a masa na si Daod ago so manga mama niyan na di iran dii nggogobaten so manga taw sa Gisor so manga taw sa Gisri ago so manga Amalik.
Igira a penggobaten i Daod angkai a manga inged na da den a pakapegoyagen iyan on a mama o di na babay ogaid na pepangowaan iyan so manga bilibili manga sapi manga kimar manga onta ago so manga nditaren na pekesoy sekaniyan bo ki Akis.
Na igira a ipegise i Akis a Anda ka miteban imanto? na aya dii teroon i Daod na Roo sa pagabagatan a Yodah o di na Sii ko inged o manga mbawataan o Yaramiil o di na Sii ko pagiingedan o manga Kiniyo.
Da den a ba niyan pakapegoyaga a mama o di na babay a mawit sii sa Gat ka mapipikir iyan a O ba kami ran baden mapenon a tig iran a Giyai i pinggolaola i Daod. Na giyoto den i di niyan dii nggolaolaan taman ko kababaling iyan ko pagiingedan o manga Pilistiyo.
Sii sangkoto a manga gawii na tinimo o manga Pilistiyo so manga sondaro iran sa kipetidawaan iran sa Israil na pitero i Akis ki Daod a Disomala a saboten ka a seka ago so manga mama ngka na pagonotan ako niyo sa kapakipetidawa ami.
Oway a inisembag i Daod na giyanan i kakemasai ngka o antonaa i mapenggolaola ko a oripen ka. Tig i Akis a Mapiya nan! Mbalowin ko seka a lalayon aken den gordiya.
Samaoto na miyatay den si Samowil na kiyandiyagaan sekaniyan den o langon o manga Israil ago inilebeng iran ko inged iyan sii sa Ramah. Na miyapakaawa den i Saolo ko inged so langon a pendarpaan ago so aden a inikadowa niyan.
Mitimotimo so manga sondaro a Pilistiyo na mikempo siran sii sa Sonim. Samaoto na tinimo i Saolo so langon a Israil na mikempo siran sa Palaw a Gilbowa.
Kagiya mailay i Saolo so manga Pilistiyo na miyalek sekaniyan a tanto a piyananabad so poso iyan.
Inisean iyan so Allah o antonaa i penggolaolaan iyan ogaid na da den sembaga o Allah apiya pen o nggolalan sa taginepen o di na sa kapegosara ko Orim ago Tomim aya pen o ba nggolalan ko manga nabi.
Sabap roo na pitero i Saolo ko manga talasogoay niyan a Nggilobaan ako niyo sa babay a pendarpaan a kesongowan aken ago keisean. Aden a pendarpaan roo sa Indor a tig iran.
Mandiyadi na miyanayasayan si Saolo ka somiyolot sa salakaw a nditaren na sii ko kagagawii na somiyong den ko babay a oonotan o dowa kataw a oripen iyan. Na pitero iyan ko babay a Pamangangain ako ngka na pakagemawa ngka raken so mbeton aken a ngaran.
Ogaid na pitero on o babay a Mataan a katawan ka o antonaa i pinggolaola i Saolo. Piyamotol iyan ko inged so manga pendarpaan ago so aden a inikadowa niyan. Ino ngka pelitagi so niyawa ko sa kapakibonoon ka raken?
Misepa on si Saolo sii ko Allah a tig iyan a Matamataan ko kaooyagoyag o Allah ka di reka den ai indaneg.
Na iniise o babay a Antawaa i pekagemaon ko reka? Pakagemawa ngka raken si Samowil a inisembag iyan.
Kagiya mailay o babay si Samowil na kominisek sekaniyan a pitero iyan ki Saolo a Ino ako ngka selibaa? Seka si Saolo!
So peman so manga Pilistiyo na tinimo iran so langon a sondaro iran sii sa Apik na mikempo so manga Israil ko obay o bowalan sii sa Yasriil.
Sii ko kapelalakaw o manga dato a Pilistiyo a rakes o manga sondaro iran a mbabagatos ago sesanggibo na si Daod ago so manga mama niyan na pelalakaw a mangongoriyan kiran a ped iran si Akis.
So manga olowan a manga sondaro a Pilistiyo na miyailay iran siran na iniise iran a Ino sii angkai a manga Hibriyo? Somimbag si Akis a tig iyan a Ba kena a giyai si Daod a sanasanaan gowani i Saolo a dato sa Israil? Maaped sekaniyan raken den ko miyakalabi saragon na ipoon ko kiyapagapas iyan raken taman imanto na da den a ba ko ron kidaway.
Ogaid na kiyararangitan o manga olowan a Pilistiyo si Akis a tig iran a Pakakasoya ngka ngkanan a mama ko darpa a inibegay ngka on. Di kepakay o ba rektano makaonot ko katidawa ka o ba tano niyan baden soranga sii ko masa a dii katidawa. Ka antonaa i lebi a pekagaga a okit a kakesoata niyan ko kadnan iyan? Ba kena a so kapamonoa niyan sangkai a manga sondaro tano?
Ba kena a giyai si Daod a dii ipagidaida o manga babay ko di iran dii kaseyaw a tig iran a Miyakapatay si Saolo sa kasenggibo na miyakapatay si Daod sa kasepolo nggibo? 
Sabap roo na tiyalowan i Akis si Daod na pitero iyan on a Matamataan ko kaooyagoyag o Allah ka matito ka na ikesoat aken so kapekaonot ka raken sangkai a dii katidawa. Da den a kidaway aken reka ipoon ko gawii a kiyapakaoma ngka raken taman imanto inonta bo na di ka terimaan o ped a manga dato.
Kagiya ka maoto na kasoy ka imanto sa da a rayorayo a ginawa di ka penggolaola sa di ikesoat o manga dato a Pilistiyo.
Antonaa i miyanggolaola ko a ribat? a iniise i Daod. Ipoon ko gawii a kiyapakaoma ko reka taman imanto na antonaa i kidaway ngka raken? Ino ako di pekaonot a makipetidawa ko manga ridoay ngka a kadnan ko a dato?
Tig i Akis a Katawan aken den a mapiya ka ko kapekeilaya ko reka a datar o malaikat o Tohan. Ogaid na pitero o manga olowan a Pilistiyo a di ka rekami pekaonot sa kapakipetidawa ami.
Kagiya ka maoto na mbowat ka komabalaga ko kapipita a rakes o langon a makaoonot reka a miyamakaawa ki Saolo a kadnan iyo na ganat kano ko kasebang o alongan.
Sii ko ikatelo gawii ko kiyalalakaw i Daod na miyakaoma siran ago so manga mama niyan sa Siklag. Sii ko kaada iran pen sa Siklag na piteban o manga Amalik so pagabagatan a Yodah. Giyobat iran a Siklag ago piyanotong iran
Na biniyag iran so manga babay ago so langon a taw a matatago on a ndatar so wata ago mala a taw. Da a ba iran kiran biyono ka initelon iran siran baden ko kiyaawai ran roo.
Kagiya makaoma si Daod ago so manga mama niyan sa Siklag na miyailay iran a miyatotong so inged ago miyabiyag den so manga karoma iran ago manga wata iran a manga mama ago manga babay.
Na minggogoraok sa matanog si Daod ago so manga mama niyan taman sa da den a bager iran a kigoraok iran.
Miyabiyag mambo so dowa kataw a manga karoma i Daod a si Ahinowam a taga Yasriil ago si Abigail a inikabalo i Nabal a taw sa Karmil.
Tanto a makandadamar a akal i Daod ka kagiya pepanarotaroan sekaniyan o langon a pagtaw niyan sa ba iran baden perobaka a ator ka kekarata a ginawa o oman i isa kiran sabap ko manga wata iran. Ogaid na piyakapiya i Daod a ginawa niyan sii ko Allah a Tohan iyan.
Na pitero i Daod ko imam a si Abiyatar a wata i Ahimelek a Wita ngka raken so saliko a imam. Na inowit on i Ahimelek
Na inisean i Daod so Allah a tig iyan a Ba aken selobaa angkai a minggogobat? Ba aken siran peraota? Salobaa ngka siran a inisembag iyan ka mataan a peraoten ka siran ago kesabet ka so langon a miyanga bibiyag iran.
Mandiyadi na gomiyanat si Daod a pegonot on so nem gatos a manga mama niyan na miyakaoma siran ko Baogan a Besor a ron mitelimbagak so ped kiran
Ka so dowa gatos a manga mama na tanto den a diyokawan a di pekaripag ko baogan. Ogaid na tomiyaros den seloba si Daod ago so pat gatos a ped iyan.
Miyakatoon siran sa taw a Imisiren sii ko pangomaan na inowit iran ki Daod. Piyakainom iran sa ig ago bigan iran sa pangenengken a makan iyan
So peman so manga Pilistiyo na miyakitidawa siran ko Israil sii sa Palaw a Gilbowa. Na piyalagoyan o manga Israil so manga Pilistiyo na madakel kiran a miyapamono roo.
Tanto a piyanaloba o manga Pilistiyo si Saolo ago so manga wata iyan na piyamono iran si Yonatan si Abinadab ago si Malkisowa a so manga wata i Saolo.
Tanto a miyakaregen so dii katidawa ko melilibeta ki Saolo na miyasogat sekaniyan o manga pamamana na kiyapalian den sa papatayan.
Na pitero i Saolo ko mangoda a pegawid sa kelong iyan a Bindasa ngka so pedang ka na go ngka raken basegen ka o di na keoma ako angkai a manga kapir na siran i mbaseg raken na pemarataan ako iran pen. Ogaid na somiyangka baden so mangoda ka tanto sekaniyan a miyalek. Sabap roo na kinowa i Saolo so pedang iyan na inibaseg iyan sa ginawa niyan.
Kagiya mailay o mangoda a miyatay si Saolo na inipageget iyan mambo so pedang iyan na miyatay a ped i Saolo.
Giyoto i kiyapamatay i Saolo ago so telo kataw a manga wata iyan ago so mangoda a pegawid sa kelong iyan ago so langon a manga mama i Saolo sangkoto a gawii.
So manga Israil sii ko sabala a balintad ago so kibabaling a masesebangan o lawasaig a Yordan na kagiya maneg iran a miyamalagoy so manga sondaro a Israil ago miyamatay si Saolo ago so manga wata iyan na inawaan iran so manga inged iran na miyamalagoy siran. Na miyakaoma on so manga Pilistiyo na biyalingan iran ai.
Sii ko telondog a gawii kagiya makaoma so manga Pilistiyo sa kapetebani ran ko miyamatay na miyailay iran so manga bangkay i Saolo ago so telo kataw a wata iyan a kikakekelit roo ko Palaw a Gilbowa.
Na piyotol iran on so olo niyan ago likas iran on so raben iyan na somiyogo siran ko dalem a inged o manga Pilistiyo ka pekalangkapen iran on so totol sii ko timplo o manga barahala iran ago sii ko bangsa iran a manga taw.
Oriyan iyan na tiyago iran so raben iyan sii ko timplo o barahala a Astorit na inideket iran so lawas iyan ko keleb o siti a Bit San.
Kagiya maneg o manga taw sa Yabis Giliyad o antonaa i pinggolaola o manga Pilistiyo ki Saolo
Na gomiyanat so langon a manga wawaraw a mama na lomiyalakaw siran ko miyababasa gawii a somiyong sa Bit San. Kinowa iran so manga lawas i Saolo ago so manga wata iyan sii ko keleb a Bit San na komiyasoy siran sa Yabis na roo iran siran tiyotong.
Oriyan o kiyapatay i Saolo na komiyasoy si Daod sa Siklag kagiya mataban iyan so manga Amalik na tomiyareg roo sa miyakadowa gawii.
Sii ko miyakatalondog a gawii na aden a miyakaoma a mama a poon ko kampo i Saolo a makikisi so nditaren iyan ago aden a bayanek ko olo niyan. Kagiya makaoma ki Daod na somiyodiyod on.
Anda ka miyakapoon? a iniise on i Daod. Miyakapalagoy ako a poon ko kampo o manga Israil a inisembag iyan.
Antonaa i miyaolaola? a iniise i Daod. Teroa ngka raken! Tig iyan a Piyalagoyan o manga sondaro so katidawa. Madakel kiran a miyanga ooteng a miyamatay. Na miyatay mambo si Saolo ago so wata iyan a si Yonatan.
Na iniise i Daod ko mangoda a miyanotol on a Andamanaya i kiyatokawi ngka on a miyatay si Saolo ago si Yonatan?
Miyatabo a sisii ako ko palaw a Gilbowa a tig o mangoda na miyailay aken si Saolo a miteteken iyan so bangkaw niyan a pendasegen o kikakaro ago kikokoda a manga ridoay niyan.
Mandiyadi na pitero iyan raken a Song ka sii na go ako ngka bonoa! Piyakapapatay ako den ogaid na pengginawa ako pen.
Kagiya ka maoto na inobay aken sekaniyan na biyono aken ka katawan aken a oriyan angkoto a kiyapalii ron na di sekaniyan den makapegoyag. Na kinowa ko so sangkad a sisii ko olo niyan ago so rinti ko barokan iyan na inowit aken sii reka kadnan ko.
Na piyangisi i Daod so nditaren iyan na lagid oto mambo so pinggolaola o langon a mama a ped iyan
Ka inimboko ago kiyagoraokan iran si Saolo ago si Yonatan ago so manga sondaro o Allah ago so pen so isa ka maginged a Israil sabap sa miyamatay siran ko katidawa. Na mipowasa siran taman ko kiyaperimon.
Na iniise i Daod ko mangoda a miyanotol on a Anda ka miyakapoon? Amalik ako a mananangga sii sa inged iyo a inisembag iyan.
Da matey na inisean i Daod so Allah a tig iyan a Ba aken songowi so isa ko manga inged sa Yodah? Tig o Allah a Oway ika roo den. Antonaa inged a iniise i Daod. Roo sa Hibron a inisembag o Allah.
Kagiya ka maoto na somiyong roo si Daod a ped iyan so dowa kataw a karoma niyan a si Ahinowam a taga Yasriil ago si Abigail a inikabalo i Nabal a taw sa Karmil.
Piyakaonot pen i Daod so manga mama niyan a rakes o oman i pamiliya iran na komiyaden siran sa Hibron ago so kikadadair on a manga inged.
Oriyan iyan na miyakaoma sa Hibron so manga taw sa Yodah na roo iran siyalawatan si Daod a madato sa Yodah. Kagiya matero ki Daod a so manga mama sa Yabis Giliyad i lomibeng ki Saolo
Na somiyogo sekaniyan roo sa makapetero kiran sa Karakmatan kano o Allah ko kinikalimoon iyo ko kadnan iyo a si Saolo ko kinilebengen iyo ron!
Na pengnin ko a pekiilay rekano imanto o Allah so limo iyan ago so kasasarigi ron na saken mambo na penggolaolaan ko sekano sa mapiya sabap sangkai a pinggolaola niyo.
Kagiya ka maoto na pakababager kano ago pakawawaraw! Miyatay si Saolo a kadnan iyo na biyaloy ako o manga taw sa Yodah a dato iran.
Samaoto na so komandir o manga sondaro i Saolo a si Abnir a wata i Nir na kinowa niyan si Isbosit a wata i Saolo na inowit iyan ko ripag a lawasaig a Yordan sii sa Mahanaim.
Na biyaloy niyan sekaniyan a dato sii sa Giliyad sa Asori ago sa Yasriil ago sii pen sa Ipraim sa Baniyamin ago sii ko dalem a Israil.
Miyakapat polo ragon a idad i Isbosit isako makandato sa Israil na mindato sa miyakadowa ragon. Ogaid na so mbatabataa a Yodah na pepegonot ki Daod.
Aya kiyatey a kandadato i Daod sa Yodah sii sa Hibron na miyakapito ragon ago nem olan.
Si Abnir ago so manga mama i Isbosit na miyawa sa Mahanaim na somiyong siran pasin sa Gibiyon.
Na lominiyo si Yowab a wata i Siroyah ago so manga mama i Daod na tiyalabok iran siran sii ko ranaranaw sa Gibiyon. Miyamangontod siran langon a so isa ka sagorompong na sii ko sabala o ranaranaw na so isa on na sii mambo ko sabala on.
Mandiyadi na pitero i Abnir ki Yowab a Pakatindegen ta ago pakapelobelobeden so manga ngongoda ko kamamasaan ta. Oway sowaan ta nan a tig i Yowab.
Na miyamanindeg siran a sapolo ago dowa kataw ko mbatabataa a Baniyamin a tomatampil ki Isbosit a wata i Saolo ago sapolo ago dowa a manga mama i Daod.
Na giyoto a tikes o oman i isa kiran so olo o sangan iyan na inisoker iyan so gonong iyan ko kilid o sangan iyan na palaya siran den miyamakakelit a miyamatay. Sabap roo na giyangkoto a darpa sa Gibiyon na pembetowan sa Pangomaan a manga Gonong.
Giyanan den i pasodan o tanto a masakit a kiyatidawa sangkoto a gawii na si Abnir ago so manga taw sa Israil na tiyaban o manga oripen i Daod.
Ndodoo so telo kataw a manga wata i Siroyah a manga mama a si Yowab si Abisay ago si Asahil. Si Asahil na tanto a magaan i kapalalagoy a datar o saladeng.
Siyaloba iyan si Abnir na da den panilasilay sa kawanan o di na sa diwang ko kapeselobaa niyan on.
Diningilan i Abnir a tig iyan a Seka bes Asahil? Saken a inisembag iyan.
Na tig i Abnir a Kori ka sa kawanan o di na sa diwang na pegenga ngka so isa ko manga ngongoda na agawa ngka on so gomaan iyan. Ogaid na da miyog si Asahil o ba niyan geneki somaloba si Abnir.
Na tig peman i Abnir ki Asahil a Geneki ako ngka somaloba! Ino aken seka kebono? Andamanaya i kakerawa ko tomenteng ko paras i Yowab a pagari ngka?
Ogaid na somiyangka baden si Asahil o ba genek sa kapeselobaa niyan on. Sabap roo na inibaseg i Abnir so patag a poro o bangkaw niyan ko tiyan i Asahil na lomiyambas sa likod iiyan. Sagogona a miyakakelit sekaniyan a miyatay na oman i isa a miyakaoma ko darpa a kiyaotengan ki Asahil na petereg on.
Ogaid na si Yowab ago si Abisay na siyaloba iran den si Abnir na sii ko kasedep o alongan na miyakaoma siran ko bobongan sa Amah a marani sa Giyah sii ko lalan a ipesong ko mitataog a kaden sa Gibiyon.
Samaoto na so manga mama ko mbatabataa a Baniyamin na pitimoan iran langon si Abnir na miyamanindeg siran ko poro o bobongan.
Na liyalis i Abnir si Yowab a tig iyan a Ba da a rintas o di tano dii kapolang? Ba ngka di katawi a mapait a keposan sii? Ay katey pen a kasogoa ngka ko manga pagtaw ngka sa kataregi ran seloba ko manga pagari ran?
Somimbag si Yowab a tig iyan a Mataan ko kaooyagoyag o Tohan ka o da ka tero na di den tereg so manga mama ko sa kapeselobaa iran rekano taman sa mapita.
So dii katidawa o ndatoan o pamiliya i Saolo ago so ndatoan i Daod na miyatey a kagaganday niyan. Samanaya na pepekala a kapepekabager i Daod ogaid na so ndatoan o pamiliya i Saolo na mitataros den a kapepekalobay niyan.
Aden a inimbabawata i Daod a manga mama sii sa Hibron. So kaka kiran na si Amon a wata i Ahinowam a taga Yasriil
Aya ikadowa na si Kiliyab a wata i Abigail a inikabalo i Nabal a taw sa Karmil so ikatelo na si Absalom a wata i Maakah a aya wata a babay i Talmay a dato sa Gisor
So ikapat na si Adoniyas a wata i Hagit so ikalima na si Sipatiyas a wata i Abital
Na so ikanem na si Itriyam a wata o karoma i Daod a si Iglah. Palaya siran inimbawata i Daod sii sa Hibron.
Sii ko masa a dii katidawa o ndatoan o pamiliya i Saolo ago so ndatoan i Daod na pepakaosoren i Abnir so kapaar iyan sii ko ndatoan i Saolo.
Aden gowani a sandil i Saolo a aya ngaran iyan na si Rispah a wata i Ayas. Miyakaisa a gawii na pitero i Isbosit ki Abnir a Ino ngka perembanga so sandil o ama aken?
Tanto a inikararangkit i Abnir angkai a pitero i Isbosit na tig iyan a Ba ako lagid o olo a aso a maampil ako sa Yodah? Taman imanto a gawii na magiiklas ako ko ndatoan i Saolo a ama a ka ago sii ko pamiliya niyan ago manga ginawai na da ko seka pen palada ko kapaar i Daod. Apiya pen oto na pesenditan ako ngka imanto sa kasalaan mipantag sangkoto a babay!
Kamorkaan ako o Tohan sa tanto a maregen o di aken nggolalanen so kamapiyaan i Daod a inisepa on o Allah
A giya kakowaa niyan ko ndatoan ki Saolo ago so pamiliya niyan ago so kabaloya niyan ki Daod a dato sa Israil ago sa Yodah a ipoon sa Dan taman sa Birsiba.
Na da den makaraw somembag si Isbosit ki Abnir sa sataga bo a katero ka kagiya ipekelek iyan sekaniyan.
Oriyan ai na somiyogo si Abnir sa makatero ki Daod a tig iyan a Antawaa i kiinged sangkai a inged? Pakipesadanowa ka raken ka ogopan aken seka kaan reka mitampil so dalem a inged a Israil.
Mapiya nan a tig i Daod. Makipepesadanowa ko reka ogaid na satiman a ipenton aken reka Di ka raken pekaadap taman sa di ngka raken mawit si Mikal a wata a babay i Saolo amay ka ndarpa ka raken.
Na somiyogo mambo si Daod sa makatero ki Isbosit na piyantonan iyan a tig iyan a Began ka raken so karoma ko a si Mikal a siyonggodan aken sa betang a magatos timan a kobal ko sangoran o manga Pilistiyo.
Sabap roo na piyakikowa i Isbosit si Mikal a poon ko karoma niyan a si Paltiyal a wata i Lais.
Ogaid na tomiyondog on si Paltiyal a penggoraok taman den sa Bahorim. Mandiyadi na pitero on i Abnir a Kasoy ka sa walay! na miyaling sekaniyan.
Miyakimbitiyarai si Abnir ko manga pelokelokesen sa Israil a tig iyan a Miyatey den a singaninen iyo a makandato rekano si Daod.
Na nggolalanen iyo den imanto! Ka aya miyatero den o Allah makapantag ki Daod na Nggolalan ko oripen aken a Daod na pokasen aken so manga pagtaw aken a Israil ko kapaar o manga Pilistiyo ago sii ko kapaar o langon a ridoay iran. 
Miyakimbitiyarai pen si Abnir ko manga taw sa mbatabataa a Baniyamin. Oriyan iyan na somiyong sekaniyan sa Hibron ka penotolen iyan ki Daod so langon taman a kebayaan nggolaola o Israil ago so langon a taw sa Baniyamin.
Kagiya makaoma si Abnir ki Daod roo sa Hibron a ped iyan so dowa polo kataw a mama na piselasela siran i Daod sa bangkiti.
Na pitero i Abnir ki Daod a Pakalalakawa ko ngka nggagaan kadnan ko a dato kaan aken reka mapakatampil so langon o manga Israil kaan siran reka makipesadanowa ago an ka makandato ko langon a masisingayo o poso o ka. Na piyakalalakaw i Daod si Abnir na gomiyanat sekaniyan a da pakasakiti.
Da peman matey na komiyasoy si Yowab ago so manga mama i Daod a poon ko kiyanggogobat iran a kipakaaawid siran sa madakel a miyateban. Ogaid na da roo den si Abner ki Daod sa Hibron ka miyapakalalakaw den i Daod a miyakaganat sekaniyan a da pakasakiti.
Na kagiya makaoma si Yowab ago so manga sondaro a ped iyan na miyatero on a miyakaoma den si Abnir ko dato na piyakalalakaw den o dato a gomiyanat sekaniyan a da pakasakiti.
Sabap roo na somiyong si Yowab ko dato a tig iyan on a Antonaa angkai a pinggolaola ngka? Ilaya ngka man ka miyakaoma reka si Abnir ino ngka pekalalakawa a miyaipos den sekaniyan!
Katawan ka si Abnir a wata i Nir! Aya inisong iyan sii na giya kaselibaa niyan reka ago so kaketokawi niyan ko manga olaola ngka ago so langon taman a pesowaan ka.
Na kagiya ganatan i Yowab si Daod na somiyogo sekaniyan sa makasono ki Abnir na inikasoy iran a poon ko paridi sa Sirah. Ogaid na di ini katawan i Daod.
Kagiya mikasoy iran si Abnir sa Hibron na inisibay sekaniyan i Yowab ko kilid o gimowa a lagid o ba on makipembitiyarai sa masolen na roo niyan siyaopi sabap ko kiyabonoa niyan ki Asahil a pagari niyan ka giyonongan iyan si Abnir sa tiyan na miyatay.
Da matey kagiya maneg ai i Daod na pitero iyan a Katawan den o Allah a saken ago so ndatoan aken na di den ketaksil sa taman sa pakataman mipantag ko kiyapatay i Abnir a wata i Nir.
Mitana ini ko olo i Yowab ago sii ko langon o pamiliya i ama iyan! Pengnin ko a di den kadaan so pekebabadan ki Yowab sa taw a pepanidoon o di na pekebowa o di na makateteken o di na mapatay a pedang o di na kakorangan sa pangenengken!

Oriyan iyan na pitero i Daod ki Yowab ago so langon a ped iyan a Kisia niyo so manga nditaren iyo na solot kano sa sako ago mbokoon iyo si Abnir. Na si den si dato Daod i tomotondog ko bangkay.
Inilebeng iran si Abnir sii sa Hibron na gomiyoraok si Daod sa matanog sii ko kobor i Abnir. Na minggogoraok mambo so langon o manga taw.
Kagiya maneg i Isbosit a wata i Saolo a miyatay si Abnir sii sa Hibron na kiyadaan den sa inam na miyanga aalek so langon o manga Israil.
Samaoto na aden a dowa kataw a sanasanaan i Isbosit a manga olowan o manga sagorompong a dii nggogobat. Aya manga ngaran iran na si Baanah ago si Rikab. Manga wata siran i Rimon a taga Birot ago ped ko mbatabataa a Baniyamin. (Ibibilang a Birot a ped ko inged a Baniyamin
Ka so andang a manga magiinged on na miyamagapas gowani sa Gitaim na kibabaling siran roo a manga mananangga taman imanto.)
Aden pen a moriyataw i Saolo a so wata a mama i Yonatan. Aya ngaran iyan na si Mepibosit na maatay so dowa mbala a ai niyan. Miyakalima ragon a idad iyan isako mabono si Saolo ago si Yonatan na kagiya misampay so totol makapantag sii a poon sa Yasriil na piyorot sekaniyan o peritan on na inipalagoy niyan. Ogaid na sii ko di niyan dii kanggagaan gomanat na miyaroseng iyan baden si Mepibosit na miyabaloy a lepo.
Si peman si Rihab ago si Baanah na lomiyalakaw siran a song sa walay i Isbosit. Miyakaoma siran roo ko kararanti o alongan ko kadedeke i Isbosit ko kaooto o alongan.
Inowit iran so olo niyan ki Daod sii sa Hibron na pitero iran ko dato a Katii so olo i Isbosit a wata o ridoay ngka a si Saolo a miyananamar ko niyawa ngka. Imanto a gawii kadnan ko a dato na inisaop ka o Allah sii ki Saolo ago so kiyababadan on.
Simbag i Daod si Rikab ago so pagari niyan a si Baanah a Matamataan ko kaooyagoyag o Allah a miyanabang ko niyawa ko ko langon a karomasayan
Ka isako teroon raken o isa a mama a Miyatay si Saolo a aya katao niyan on na kiyawitan ako niyan sa mapiya a totol na diyakep aken sekaniyan ago biyono aken sii sa Siklag. Giyanan i kiyabadali aken on ko mapiya a totol iyan!
Aya pen amay ka mamono so manga rarata a taw sa da a peleng iyan a mama a miiga ko igaan iyan sii ko walay niyan! Ba aken sekano di seopi imanto ko kiyabonoa niyo ron a peyopasen ko sekano ko doniya?
Samaoto na somiyong so langon a mbatabataa sa Israil ki Daod sii sa Hibron na pitero iran on a Isaisa so rogo tano.
Gowani pen sii ko kandadatoi rekami pen i Saolo na seka i pepegolowan ko manga sondaro a Israil ko kanggogobat iran. Na pitero reka o Allah a Seka i pekatagikor ko manga pagtaw aken a Israil na kebaloy ka a dato iran. 
Na kagiya makaoma so langon a pelokelokesen sa Israil ko dato Daod sii sa Hibron na miyakipesadanowa sekaniyan kiran roo sii ko hadapan o Allah na siyalawatan iran si Daod a madato sa Israil.
Miyakatelo polo ragon a idad i Daod kagiya mabaloy a dato na miyakandato sekaniyan sa miyakapat polo ragon.
Sii sa Hibron na miyakandato sa Yodah ko miyakapito ragon ago nem olan na sii sa Yarosalim na pindatoan iyan so dalem a Israil ago giya Yodah sa miyakatelo polo ago telo ragon.
Da matey na somiyong so dato Daod ago so manga sondaro niyan sa siti a Yarosalim ka nggobaten iran. So kibabaling roo a manga Hibosiyo na aya katao iran on na di on pekasoled si Daod na pitero iran on a Di ka sii pekasoled apiya so manga bota ago manga lepo na pagerenen ka iran!
Apiya pen oto na miyaagaw i Daod so kokotaan iran a Siyon a giyanan so Siti o Daod.
Ka miyatero i Daod sangkoto a gawii ko manga mama niyan a Apiya antawaa rekano i kebaya mono ko manga Hibosiyo na sii pekaokit ko kakar a ig sa kanggobata niyan sangkoto a manga bota ago manga lepo a manga ridoay aken!
Kagiya matangan i Daod angkanan a kota na komiyaden roo na bitowan iyan sa Siti o Daod. Na pimbabalayan iyan so darpa ko melilibeta on ipoon ko Milo a ipegagaw tampar sa siti.
Na pepangosor so gees i Daod ka sisii rekaniyan so Allah a Mamaapaar a Tohan.
Samaoto na si Hiram a dato sa Tiro na somiyogo ki Daod sa manga mama a kipakaaawid sa manga tarakayo a sidro ago manga panday sa kayo ago ator na inimbalay iran si Daod sa torogan.
Na siyabot i Daod a piyakambeken sekaniyan o Allah a dato sa Israil ago inipangkat o Allah so ndatoan iyan sabap ko manga pagtaw niyan a Israil.
Linimod peroman i Daod so piyamagaraw ko manga mama sa Israil a telo polo nggibo langon
Na piyakaonot iyan siran sa Baalah sii sa Yodah a ron iran kowaa so Kaban sa Kapasadan o Tohan a bebetowan sa Ingaran o Allah a Lebi a Mamaapaar a kokorsi ko poro o piyagtaotaw a manga malaikat a matatago ko lekeb o Kaban.
Kinowa iran so Kaban o Tohan ko walay i Abinadab a sisii ko bobongan na riyoran iran ko bago a karo. Si Osah ago si Ahiyo a manga wata i Abinadab na penanakodaan iran so karo
A ndodon so Kaban a pangongonaanan i Ahiyo.
Si Daod ago so langon o manga Israil na palaya dii selasela ago dii mamagidaida a rakes o langon a bager iran sii ko hadapan o Allah. Di siran dii mboboniboniyan sa manga alpa manga kotiyapi manga garingking manga bogiyong ago manga pandaopan.
Kagiya makaoma siran ko pegegikan i Nakon na minisosong so manga sapi na biter i Osah a lima niyan ka ineren iyan so Kaban o Tohan.
Na somiyokeyaw so gani o Allah ki Osah sabap ko kiyaribat iyan na siniksa sekaniyan o Tohan na miyatay sekaniyan roo ko kilid o Kaban.
Inikararangit i Daod so kiyamborngat o gani o Allah ki Osah
Na inikalek iyan so Allah sangkoto a gawii a tig iyan a Andamanaya den i kakewita ko pen ko Kaban o Allah ko kakadenan ko?
Miyapamikir iyan a di niyan den iteros ai mawid taman sa siti a Yarosalim na inisilay niyan baden ka tiyago iyan ko walay i Obid Idom a taw sa Gat.
Miyakatelo olan a katatago o Kaban o Allah roo ko walay i Obid Idom na riyakmatan sekaniyan o Allah a rakes o langon o pamiliya niyan.
Na miyatero ko dato Daod a Rarakmatan o Allah so pamiliya i Obid Idom ago so langon taman iyan sabap ko Kaban o Tohan. Kagiya ka maoto na somiyong si Daod ko walay i Obid Idom na kinowa niyan on so Kaban o Tohan ka pagowiten iyan sa Yarosalim a sarta o kapekebabaya.
Kagiya makalakad sa miyakanem so manga taw a maawid ko Kaban na piyakatareg siran i Daod ka mikorban si Daod sa mama a sapi ago so kaolit a nati a sapi.
Na si Daod a titinambed sa sotra a dinis na dii segayan ko hadapan o Allah a rakes o langon a bager iyan
Sii ko kapegowita niyan ko Kaban o Allah sa Yarosalim a pegonot on so langon o manga Israil a di siran dii mameseg ago dii mamamogiyong.
Sii den ko kipesoleden iran ko Kaban o Allah sa siti na si Mikal a wata a babay i Saolo na sisii ko rowasan a di niyan siran dii mbantayan. Na kagiya mailay niyan si Daod a dii tepak ago dii sesayasayaw ko hadapan o Allah na pisodi iyan sii ko poso iyan.
Inawidan iran so Kaban na inibetad iran ko darpa iyan sii ko soled o barombarong a biyangon i Daod a tegoan on. Na somiyapaat si Daod ko Allah sa manga korban a petotongen ago manga korban pantag bo ko kanggiginawai.
Kagiya mapasad iyan ai somapaat na inipangangarapan iyan so manga taw sii ko Ingaran o Allah a Lebi a Mamaapaar
Na piyamegan iyan sa pangenengken so langon a malilimod a manga Israil ndatar so mama ago babay. Bigan iyan so oman i isa kiran sa satiman a paan satompi a korma ago satompi a pasas. Oriyan iyan na mimbabaling so langon a taw ko walay iran.
Kagiya maling si Daod sa kaperakmati niyan ko pamiliya niyan na lominiyo si Mikal ka inalaw niyan a tig iyan a Sayana a kiyapakibantogen o dato sa Israil sa ginawa niyan sangkai a gawii ko kiyalekas iyan sa nditaren sii ko kapegilaya on o manga raga o manga sanasanaan iyan a datar o dii nggolaolaan o da a kaya iyan a mama!
Na pitero i Daod ki Mikal a Sii oto ko hadapan o Allah a tiyomo ako niyan a di so ama a ka aya pen o ba so apiya antawaa ko pamiliya niyan isako itoro ako niyan a madato ko manga pagtaw niyan a Israil. Na ipendayon aken den so di aken dii kaselasela ko hadapan o Allah
Na mbalowin ko a ginawa ko a lebi pen a makep a di giyai na pepekapangalimbabaan ako sii ko kapegilaya ko sa ginawa ko. Ogaid na kipangkat ako angkoto a manga raga a pitero o ka.
Kagiya makatikna den so dato Daod ko torogan iyan na bigan den o Allah sa kalilintad ko langon a ridoay niyan ko mbalabala.
Samaoto na pitero iyan ko nabi Natan a Katii ako bo a mababaling ko torogan a inembaalan a kayo a sidro ogaid na so Kaban o Tohan na matatago pen ko barombarong!
Na pitero i Natan ko dato a Apiya antonaa i mapipikir ka na nggolalanen ka den ka sisii reka so Allah.
Ogaid na sii den sangkoto a kagagawii na minitoron ki Natan so katero o Allah a tig iyan a
Ika roo na go ngka teroa ko oripen aken a Daod a giyai i pitero o Allah Kena a ba seka i mbengon sa walay a mbelingan ko.
Ipoon ko gawii a kiyapakaliyowa ko ko manga Israil sa Misir taman imanto na da ako den baling sa walay ka di ako dii tetepatepas ko manga darpa a aya pekedenan ko na barombarong.
Sii ko langon a peketepasan aken a ped o manga Israil na so langon a olowan iran a siyogo aken sa katagikora ko manga pagtaw aken a Israil na da den a isa kiran bo a ba aken pagisei o ino ako niyan da mbalain sa walay a kayo a sidro.
Na teroa ngka imanto ko oripen aken a Daod a Giyai i pitero o Allah a Lebi a Mamaapaar Kinowa ko seka poon ko kapetegikor ka sa manga bilibili sii ko pananateba na biyaloy aken seka a olowan o manga pagtaw aken.
Sisii ako reka apiya anda ka miyakasong na piyanaban aken so langon a ridoay ngka sii ko kapegantap ka kiran. Imanto na pekibantog aken so Ingaran ka a datar o ngaran o lebi a kababantogan a manga taw ko doniya.
Amay ka mapopos so manga gawii ngka a mitapi ka ko manga apo o ka na pakapendatoon ko so isa ko manga wata a ka a makasambi reka na pekabageren ko so ndatoan iyan.
Na sekaniyan den i mbangon sa timplo a kibantog ko Ingaran aken na pakapembekenen ko so dii kandato o kebabadan on sa taman sa pakataman.
Saken i keama iyan na sekaniyan i kewata aken. O makanggolaola sa bibid na ndenegen ko a datar o ama a pelambit ko wata iyan.
Ogaid na di aken on mbelagen so limo aken a datar o kiyabelaga ko ron ki Saolo a inipilak aken kaan ka madato.
So pamiliya ngka ago so ndatoan ka na ketatap sa taman sa pakataman sii ko hadapan aken na makapembeken so korsi i ka sa dayon sa dayon. 
Na piyanotol i Natan ki Daod angkai langon a miyapayag rekaniyan o Allah.
Oriyan iyan na somiyoled si Daod ko Barombarong a dii Telabokan na miyontod ko hadapan o Allah na pitero iyan a Antawaa ko ya Allah a Kadnan ko ago antonaa i pamiliya ko a kena a ba kami mapapatot sangkai a kinipangkaten ka raken?
Ogaid na maito ini a pinggolaola ngka sii ko kapipikira ngka on ya Allah a Kadnan ko ka pitero o ka pen so makapantag ko keoriyan ko kebabadan raken! Ba giyai i kalilid a ipekidia ngka ko manosiya ya Allah a Kadnan ko?
Antonaa pen i mapetero aken reka! Ka katawan ako ngka a oripen ka ya Allah a Kadnan ko.
Sabap ko initopa ngka ago mipepasod ko kabaya a ka na pinggolaola ngka ngkai a mala a nganin na piyakitokawan ka raken den a oripen ka.
Sayana ka a mipapangkat ya Allah a Kadnan ko! Da den a ba ngka lagid na katawan ami so pekeneg o manga tangila mi a da den a Tohan a rowar reka.
Na antawaa i datar o manga pagtaw ngka a Israil? Giyanan bo i nasiyon ko doniya a miyaaon ka hey Tohan ko kaan siran mabaloy a manga kaom ka ago an mabantog so Ingaran ka a nggolalan ko manga ala ago piyakamemesa a pinggolaola ngka kiran. Ka piyamogaw ngka so ped a manga nasiyon a rakes o manga katohanan iran sii ko pegantapan o manga pagtaw ngka a miyapakaliyo ngka sa Misir.
Oriyan ai sii ko kapepamanagad o manga gawii na giyobat peman i Daod so manga Pilistiyo na tiyaban iyan siran na piyokas iyan so inged ko kapaar iran.
Tiyaban pen i Daod so manga Mowabiyo. Piyamakaiga iyan siran ko lopa na piyanakes iyan siran a tali. Oman i madowa takes kiran na pembonoon na so ikatelo a takes na pakapepagoyagen. Na miyasekop i Daod so manga Mowabiyo na pepekabowis siran on.
Liyo ron pen na tiyaban i Daod so dato sa Sobah a si Hadadisir a wata i Rihob sii ko kapelalakaw i Hadadisir sa kipagasalen iyan ko kapaar iyan ko manga inged a midadair ko lawasaig a Yopratis.
Diyakep i Daod so sanggibo ko manga karo niyan sa katidawa ago pito nggibo a komakaro a rakes o dowa polo nggibo a manga sondaro. Pilelepo iyan so langon o manga koda a tomotoyok ko karo a liyo ko magatos timan on.
Na somiyogo so manga Isiriyan sii sa Damaskos sa manga sondaro sa kapenabangi ran ki Hadadisir ogaid na giyobat siran i Daod na piyamono iyan so dowa polo ago dowa nggibo kiran.
Tiyagoan iyan a inged a Siriya sa manga kampo a sondaro na miyasekop iyan siran a pepekabowis on. Na migay so Allah ki Daod sa kapakataban apiya anda sekaniyan pesengor.
Piteban i Daod so manga kelong a bolawan a rek o manga olowan i Hadadisir na inowit iyan ai sa Yarosalim.
Kominowa sekaniyan pen sa tanto a madakel a tombaga a poon sa Bitah ago giya Birotay a manga inged a dii ndatoan i Hadadisir.
Kagiya maneg i Toy a dato sa Hamat a tiyaban i Daod so langon a sondaro i Hadadisir
Na siyogo iyan so wata iyan a si Yoram ko dato Daod sa kaselama niyan ago kaselaa niyan on ko kiyatabana niyan ki Hadadisir ko katidawa ka dii mambo makitidawa si Toy ki Hadadisir. Na inowitan i Yoram si Daod sa manga pamemegayan a bolawan pirak ago tombaga.
Inisenggay ini i Daod a rek o Allah a datar o inikidia niyan ko manga bolawan ago pirak a poon ko langon a nasiyon a miyasekop iyan
A giya Idomiyagiya Mowab so manga Isiriyan so manga Pilistiyo ago so manga Amalik. Inisenggay niyan on pen so miyateban iyan a poon ki Hadadisir a dato sa Sobah.
Na miyangosor den so bantogan i Daod kagiya makakasoy a poon ko kiyapamonoa niyan ko sapolo ago walo nggibo a manga taw sa Idomiya sii ko Balintad a Timos.
Tiyagoan iyan a dalem a inged a Idomiya sa manga kampo a sondaro na miyasekop i Daod so langon a Idomiyan. Na migay so Allah ki Daod sa kapakataban apiya anda pesengor.
Dii ndatoan i Daod so dalem a Israil a aya di niyan dii indato ko langon a pagtaw niyan na so kokoman ago kaontol.
Si Yowab a wata i Siroyah na aya olowan o manga sondaro si Yahosapat a wata i Ahilod na aya komikibir ko manga rikord
Si Sadok a wata i Ahitob ago si Ahimilik a wata i Abiyatar na aya manga imam si Sirayas na aya panonorat
Miyakaisa a gawii na iniise i Daod o ba aden pen a lamba ko pamiliya i Saolo a mikalimo iyan sabap ki Yonatan.
Samaoto na aden a talasogoay o pamiliya i Saolo a aya ngaran iyan na Siba. Piyakisogoan iran a domarpa ki Daod na iniiise on o dato a Ba seka si Siba? Oway oripen ako ngka a inisembag iyan.
Na iniise o dato a Ba aden pen a miyalamba ko pamiliya i Saolo a mapakiilay aken on so limo o Tohan? Tig i Siba a Aden pen a wata i Yonatan a malelepo so mbala a ai niyan.
Anda sekaniyan? a iniise o dato. Ndodoo sekaniyan ko walay i Makir a wata i Amiyal sii sa Lo Debar a inisembag i Siba.
Mandiyadi na piyakirapit sekaniyan i Daod a poon sa Lo Debar sii ko walay i Makir a wata i Amiyal.
Kagiya makaoma ki Daod si Mepibosit a wata i Yonatan a aya wata i Saolo na somiyodiyod sekaniyan ki Daod a piyagadatan iyan. Pitero i Daod a Mepibosit! So den so oripen ka a inisembag iyan
Di ka pekelek a tig i Daod ka matamataan a ikelimo aken seka sabap ko ama a ka a si Yonatan. Ikesoy aken reka so langon a lopa a miniganat o apo o ka a dato a si Saolo na lalayon ka pekakan sii ko lamisaan aken.
Somiyodiyod peman si Mepibosit a tig iyan a Antonaa i kipantag aken a oripen ka a aya sabap angkai a kiyasabapan sangkai a kiyainengkaa ngka raken a matag ako baden lagid o maatay a aso?
Mandiyadi na piyakitawag o dato si Siba a talasogoay i Saolo na pitero iyan on a Inibegay aken ko apo o kadnan ka so langon taman a rek i Saolo ago so pamiliya niyan.
Seka ago so manga wata a ka a manga mama ago so manga oripen ka na palaya kano makapembasok sa lopa para rekaniyan na pegowiten iyo ron so pekeragon on kaan kaadeni sa pangenengken so pamiliya o kadnan ka a si Saolo. Ogaid na si Mepibosit na lalayon pepekakan sii ko lamisaan aken.
Na pitero i Siba a Ipenggolalan aken kadnan ko a dato so langon taman a inisogo o ka raken a oripen ka. Na sii pepekakan si Mepibosit ko lamisaan o dato a datar o isa ko manga wata o dato.
Aden a wata i Mepibosit a bago a mama a aya ngaran iyan na si Mika na so langon a maaped ko pamiliya i Siba na palaya manga talasogoay i Mepibosit.
Sii ko kapepamanagad o manga gawii na miyatay so dato o manga Amoniyo na so wata iyan a si Hanon i miyakasambi on a dato.
Miyapamikir i Daod a Ipengginawai aken si Hanon a datar o kiningginawain raken o ama iyan. Na somiyogo si Daod sa manga mama a makatibaw ki Hanon sabap ko kiyapatay o ama iyan. Kagiya makaoma siran ko inged o manga Amoniyo
Na so manga pelokelokesen a Amoniyo na pitero iran ki Hanon a kadnan iran a Ba aya katao ngka on na seselaan i Daod so ama a ka ko kiyasogoa niyan reka sangkai a manga mama sa katibaw iran reka. Kena! Ka siyogo siran reka i Daod a makapenoriman ko siti kaan iran magobat ago masakop!
Na piyakidakep i Hanon so manga siyogo i Daod na piyangopawan iyan sa sesaopak ko manga sompa iran ago piyanabas iyan so kababaan ko manga kimon iran kaan kasawai so manga pitot iran na go niyan bo pakalalakawa.
Tanto siran a kiyayaan sa kapembaling iran na kagiya maneg i Daod so miyanggolaola na somiyogo sekaniyan sa makabalak kiran a tig iran a Tareg kano roo sa Yariko taman sa mamakato so manga sompa iyo na go kano bo baling.
Kagiya katokawan o manga Amoniyo a mimbaloy siran a ipekesisingay i Daod na tomindan siran sa dowa polo nggibo a manga sondaro a Isiriyan a poon sa Bit Rihob ago giya Sobah ago so pen so sanggibo a manga mama a poon ko dato sa Maakah ago sapolo ago dowa nggibo a poon sa Tob.
So kiyanega sii i Daod na siyogo iyan si Yowab a rakes o langon a sondaro niyan sa kipetidawaan iran kiran.
Mililiyo so manga Amoniyo na mitiyagar siran makitidawa a romarantar sii ko gimowa o siti ran na so peman so manga Isiriyan a poon sa Sobah ago giya Rihob ago so pen so manga mama a poon sa Tob ago Maakah na kisisibay a sisii ko liyo o siti.
Miyailay i Yowab a aden a nggobat rekaniyan sii ko onaan iyan ago sii pen sa talikodan sabap roo na piyagaraw niyan so lebi a manga papasang a sondaro sii sa Israil na aya niyan piyakasarempang ko manga Isiriyan.
Piyakipagolowanan iyan so lamba a manga sondaro ko pagari niyan a si Abisay na piyakasarempang iyan siran ko manga Amoniyo.
Na pitero on i Yowab a O mailay ngka a di ako pekaato ko manga Isiriyan na panabangi ako ngka ogaid na o di ka pekaato ko manga Amoniyo na penabangan ko seka.
Pakababager kano ipangato tano so manga taw tano a Israil ago so manga inged o Tohan tano. Pengnin ko a minggolalan so kabaya o Allah!
Na giyoto a somiyorong si Yowab ago so manga sondaro niyan sa kanggobata iran ko manga Isiriyan na piyalagoyan iran sekaniyan.
 Sii ko pangolaon a masa a kapelalakaw o manga dato sa kapakipetidawa iran na siyogo i Daod si Yowab a rakes o manga sanasanaan iyan ago so langon a sondaro a Israil. Bininasa iran so manga Amoniyo na linikopan iran so siti a Rabah. Ogaid na tetalimbagak si Daod sii sa Yarosalim.
Miyakaisa a gagawii na mimbowat si Daod ko igaan iyan na somiyong ko pantar a atep o torogan iyan. Sii ko di niyan on dii kandadalakaw na kiyatolongan iyan a babay a dii peigo sii ko walay niyan. Tanto a mataid angkoto a babay
Na somiyogo si Daod sa makapangingise sa makapantag rekaniyan. Tig o siyogo a Giyanan si Batsiba a wata i Iliyam ago karoma i Oriyas a Hitiyo.
Na somiyogo si Daod sa makarapit rekaniyan. Miyakaoma on so babay na rimbang i Daod.  Oriyan iyan na miyaling bo so babay sa walay.
Da matey na kiyatokawan iyan a miyaogat sekaniyan na piyakitero iyan ki Daod.
Sabap roo na piyakitero i Daod ki Yowab a Pakasonga ngka raken si Oriyas a Hitiyo. Na piyakasong sekaniyan i Yowab ki Daod.
Kagiya makaoma si Oriyas na iniise on i Daod o antonaa i kapakambebetad i Yowab ago so manga sondaro ago makapantag ko pekebolosan o katidawa.
Oriyan iyan na pitero iyan ki Oriyas a Song ka ko walay ngka na deke ka pasin. Na giyanatan i Oriyas so torogan na aden a initondog on o dato a pamemegayan.
Ogaid na da baling si Oriyas ka sii baden miyakatorog ko gimowa o torogan o dato a ped o langon a talasogoay o kadnan iyan.
Kagiya matero ki Daod a Da song si Oriyas ko walay niyan na iniise on i Daod a Ba kena a aya ngka den kiyapakapoon sa mawatan? Ino ka da baling?
Tig i Oriyas a So manga Israil ago so manga taw sa Yodah na palaya makakakaden ko manga barombarong na ndodoo kiran so Kaban sa Kapasadan na so olowan aken a si Yowab a ped iyan so manga pagtaw o kadnan aken na kikakampo ko manga pangomaan. Andamanaya i kambaling aken ko walay aken a kan ago maginom ako ron na taros a perembangen ko so karoma ko? Matamataan ko kaooyagoyag ka ka di aken den anan mapenggolaola!
Mandiyadi na pitero on i Daod a Kaden ka sii sa salongan pen na pakakasowin ko seka mapita. Komiyaden si Oriyas roo sa Yarosalim sangkoto a gawii ago sii ko telondog on
Na miyakipagatoang on si Daod na bireg iyan. Ogaid na kagiya magagawii na da den baling si Oriyas ko walay niyan ka lominiyo baden sa kapekatorog iyan ko dempas iyan a ped o manga talasogoay o kadnan iyan.
Sii ko kiyapita iyan na pisoratan i Daod si Yowab na inipakawit iyan ai a nggolalan ki Oriyas.
Aya inisorat iyan na Tagoa ngka si Oriyas ko panempang o manga sondaro a ron tanto a maregen so katidawa na go ngka awai kaan mapana ago matay.
Sabap roo sii ko kalilikopi i Yowab ko siti na tiyago iyan si Oriyas ko darpa a katawan iyan a ndodon so lebi a manga babager a pepangeren ko siti.
Na kagiya meliliyo siran ko siti a makipetidawa ki Yowab na miyapatay iran so ped ko manga sondaro i Daod na miyatay mambo si Oriyas a Hitiyo.
Oriyan iyan na somiyogo si Yowab sa makapanotol ki Daod ko langon a miyasowasowa ko katidawa.
Ininsaratan iyan so sogo a tig iyan a Amay ka mapasad ka manotol ko dato so langon a miyasowasowa ko katidawa
Siyogo o Allah so nabi Natan ki Daod. Kagiya makaoma on na pitero iyan a Aden a dowa kataw a mama ko isa a inged. So isa on na kawasa na so isa peman na miskin.
So kawasa na tanto den a madakel i bilibili kambing ago sapi.
Ogaid na da a ba rek o miskin a rowar ko satiman a nati a bilibili a piyamasa niyan. Inoyag iyan na miyakala ini sii ko walay niyan a ped o manga wata iyan. Pepekakan ai ko pangenengken iyan ago pepekainom ko tagayan iyan na pepekatorog pen sii ko bobon iyan. Na datar o ba niyan wata a babay.
Miyakaisa a gawii na aden a miyakaoma a lomalayag a pembisita ko kawasa a mama. Na di niyan kabaya i ba niyan sombalia so apiya isa ko bilibili niyan o di na sapi a ipagana niyan ko lomalayag na kinowa niyan baden so nati a bilibili o miskin na aya niyan pitiyagar ko mimbisita on.
So kiyanega sii i Daod na tanto niyan a kiyararangitan angkoto a kawasa na pitero iyan ki Natan a Matamataan ko kaooyagoyag o Allah ka patot a mbonoon so mama a minggolaola sii!
Disomala a kebayadan iyan sa pat takep angkoto a bilibili sabap ko da a kapedi iyan a pinggolaola niyan.
Seka so mama! a tig i Natan ki Daod. Na giyai i pitero o Allah a Tohan o Israil Biyaloy aken seka a dato sa Israil na siyabet aken seka ko lima i Saolo.
Inibegay aken reka so pamiliya niyan ago so manga karoma niyan a masiyap ka inibegay aken reka pen so ndatoan a Israil ago giya Yodah na o maito pen ai reka na kebegan ko seka pen sa madakel!
Ino ngka pegongkira so manga katero aken sa kiyanggolaolaa ngka sangkai a marata sii ko kapegilaya ko ron? Piyakibono o ka si Oriyas a Hitiyo ko katidawa na kinowa ngka so karoma niyan a mapengaroma ngka! Inibono ka on so pedang o manga Amoriyo.
Kagiya ka maoto na di den kebelag ko pamiliya ngka so pedang sabap sa linimbanan ako ngka ago kinowa ngka so karoma i Oriyas.
Pitero pen o Allah a Pakiwitan ko seka sa morala a nggolalan ko pamiliya ngka. Sii den ko kapegilaya ngka on na kowaan aken so manga karoma ngka ka imbegay aken ko madaseg ka na perembangen iyan siran sii ko kaliwanag o kadaondaw.
So pinggolaola ngka na sii sa masolen ogaid na penggolaolaan ko ini ko kaliwanag o kadaondaw sii ko kapekeilaya on o langon a Israil.
Na pitero i Daod ki Natan a Miyadosa ko ko Allah! Rinilaan mambo o Allah so dosa ngka a inisembag i Natan na kena o ba ka petay.
Ogaid na sabap sa bigan ka so manga ridoay o Allah sa mipagitowito iran rekaniyan a nggolalan ko pinggolaola ngka na mataan den a petay so bago a mama a inimbawata a ka.
So den so kiyapakabaling i Natan na piyakasekit o Allah so wata i Daod a inimbawata on o karoma i Oriyas.
Inipangangampedian i Daod so wata ko Tohan. Mipowasa sekaniyan na oman gagawii na pesoled ko walay niyan ka pegiga ko lopa sa mababas a gawii.
So manga sanasanaan iyan ko torogan na somiyong on ka pakapembowaten iran ko lopa ogaid na minda si Daod na da iyog o ba kiran atoang ko kapekan iran.
Sii ko ikapito gawii na miyatay so wata. Miyalek so manga sanasanaan i Daod o ba iran on teroa a miyatay so wata ka mapipikir iran a Isako oyagoyag pen so wata na igira a di tano dii makimbitiyarai ki Daod na di tano niyan pekinegen. Andamanaya i kapeteroa tano ron sa miyatay so wata? Baanda niyan pakasakiti a ginawa niyan!
Miyainengka i Daod a di siran dii mamagetonga na kiyasabotan iyan a miyatay so wata. Ba miyatay so wata? a iniise iyan. Oway a tig iran miyatay den.
Mandiyadi na mimbowat si Daod ko lopa na kagiya makapeigo ago makakekamotan ago makasambi sa nditaren na somiyoled ko Walay o Allah ka sominimba. Na kagiya maling sekaniyan sa walay na miyangni sa pangenengken na inenatan iran na komiyan den.
Na iniise on o manga sanasanaan iyan a Ino ngka ini dii nggolaolaa? Sii ko kaooyagoyag o wata na di ka dii powasa ago pesegad. Ogaid na sii den ko kiyapatay niyan na mimbowat ka ago komiyan!
Oway a tig i Daod isako oyagoyag pen so wata na mipowasa ako ago somigad ka mapipikir aken a Antawaa i matao ron ka baanda ko ikalimo o Tohan na oyagen iyan so wata.
Ogaid na imanto a miyatay sekaniyan den na ino ako pen pepowasa? Ba aken mapekakasoy? Kesono aken sekaniyan ogaid na di raken kesoy.
Oriyan ai na piteyotayoan i Daod si Batsiba a karoma niyan. Somiyong sekaniyan on na romimbang on na miyaogat si Batsiba ago mimbawata sa mama na bitowan iran sa ngaran a Solaiman. Pekebabayaan o Allah so wata
Na siyogo iyan so Nabi Natan sa kabetowi niyan on sa Yadidiyas ka pekebabayaan sekaniyan o Allah.
Pamomolowan a dii makitidawa si Yowab ko tindos a siti o manga Amoniyo a giya Rabah na magaan iyan maagaw.
Na somiyogo si Yowab sa makapetero ki Daod sa Giyobat aken a Rabah na miyaagaw aken so pekepoonan ko ig iran.
So wata i Daod a si Absalom na aden a mataid a babay niyan a si Tamar. Si Amnon a isa pen ko manga wata i Daod na kiyababayaan iyan si Tamar
Na inikasakit iyan so kipekedaliin iyan ki Tamar ka kagiya raga pen na maregen ki Amnon o ba aden a manggolaola niyan on.
Ogaid na aden a layok i Amnon a aya ngaran iyan na si Yonadab a wata o pagari i Daod a si Simiyas. Si Yonadab na tanto a baraakal a mama
Na iniise iyan ki Amnon a Ino ka a wata o dato na lagid o ba mararata a ginawa ngka oman gawii? Ba ngka raken di mapetero? Pekebabayaan ko si Tamar a babay o pagari aken a Absalom a inisembag i Amnon.
Iga ka ko igaan ka na go ka sesakisakit a tig i Yonadab. Na amay ka ibentel ka i ama ka na teroa ngka on a Kapedipedi ka bo na pakasonga ngka raken si Tamar a babay aken kaan ako niyan kanati sa pangenengken. Na pakitiyagaren ka on a kamamasaan aken kaan aken pekeilay ago mapanongit ako niyan.
Na miniga si Amnon a misesakisakit. Kagiya ibentel o dato na pitero on i Amnon a Kapedipedi ka bo na pakasonga ngka raken si Tamar a babay aken kaan ako niyan mimbaal sa maito a manga mamis ko kapekeilaya ko ron ago mipanongit iyan raken.
Na piyakisogoan i Daod si Tamar sii sa walay a tig iyan a Song ka ko walay i Amnon a pagari ngka na tiyagari ngka sa pangenengken.
Na somiyong roo si Tamar na miyaoma niyan si Amnon a miiga. Kominowa sekaniyan sa arina na pitiyagar iyan ago pimbaalan iyan a manga mamis ko kapegilaya on i Amnon. Oriyan iyan na pimamis iyan
Na kinowa niyan so kara na inenat iyan on so manga mamis ogaid na minda si Amnon o ba niyan kana. Pitero iyan baden a Pakaliyowa ngka so langon a sisii na mililiyo so oman i isa.
Oriyan iyan na tig iyan ki Tamar a Wita ngka raken so pangenengken sii ko rowang aken kaan ka raken mipanongit. Na kinowa i Tamar so manga mamis na inowit iyan ki Amnon sii ko rowang iyan.
Ogaid na kagiya isongit iyan on na giyander iyan sekaniyan a tig iyan a Rembang ka raken Babay!
Di ka laki ko! a tig i Tamar. Di ako ngka tegela! Di patot i ba mapenggolaola so datar ai sii sa Israil! Di ngka sowaa angkai a marata!
Anda ko tegoa so kayaan aken? Ago seka! Kedatar ka o isa ko manga lalong sii sa Israil. Kapedipedi ka bo na pakimbitiyarai ka ko dato ka di niyan isepar so kapangaromaa ngka raken.
Ogaid na da niyan pakinega so dii teroon i Tamar na sabap sa mabager si Amnon a di sekaniyan na liyobed iyan.
Oriyan iyan na tanto sekaniyan a inikagowad i Amnon ka so kipekegowaden iyan on na lebi a mala a di so kiyababayai niyan on isako mona. Na pitero on i Amnon a Mbowat ka na go ka liyo!
Di a tig i Tamar. So kabogawa ngka raken na lebi a mala a kamarataan a di so miyanggolaola ngka raken den! Ogaid na da den pakinega i Amnon.
Tiyalowan iyan so mangoda a di on dii telagad na tig iyan a Pakaawaa ngka sii angkai a babay! Pakaliyowa ngka na go ngka tanggali so pintoan!
Na piyakaliyo o mangoda na tiyanggalan iyan so pinto. Somosolot si Tamar sa mbarambarang i warna a kimon a matas i barokan ka giyai i nditaren o da makeroma a babay a wata o dato.
Na tiyagoan iyan sa ombi so olo niyan ago kinisi iyan so kimon iyan na diyapengan iyan a lima a paras iyan na lomiyalakaw a penggoraok sa matanog.
Kagiya mailay i Absalom a laki niyan na pitero iyan on a Ba ka pitekor i Amnon a pagari ngka? Rerenek ka baden babay ko ka laki ngka sekaniyan. Di ngka ndalema ko poso o ka. Na sii den komakaden si Tamar ko walay i Absalom a laki niyan a kekarata a ginawa niyan a babay.
Kagiya maneg ai langon i Daod na tanto a kiyararangitan. Ogaid na da niyan danega so wata iyan a Amnon sabap sa pekebabayaan iyan ka popaw sekaniyan sa lawas iyan.
Na da den a ba pitero i Absalom ki Amnon apiya anda ko marata o di na mapiya ka ipekegowad iyan si Amnon sabap ko kiyalobeda niyan ki Tamar a babay niyan.
Kagiya makadowa den ragon na pepakipangopawan i Absalom so manga bilibili niyan sii sa Baal Hasor a marani ko inged a Ipraim na biyantowan iyan so langon a wata a mama o dato a somong roo.
Na somiyong si Absalom ko dato Daod na pitero iyan on a Hey kadnan ko pepakipangopawan aken so manga bilibili aken. Pengnin ko reka dato a roo kano raken makadarpa ago so manga sanasanaan ka.
Di wata ko a tig o dato. Langon kami di pekadarpa ka ba kami reka baden pekabangen. Na apiya pen tigel sekaniyan i Absalom na da den iyog o ba roo song na riyakmatan iyan baden si Absalom.
Ogaid na pitero i Absalom a O di na kapedipedi ka bo na pakaonota ngka rekami si Amnon a pagari aken. Antonaa i pagonotan iyan reka? a iniise i Daod.
Ogaid na tigel sekaniyan i Absalom na piyakaonot iyan on si Amnon ago so ped a manga wata o dato a manga mama. Mitiyagar si Absalom sa bangkiti a patot ko dato.
Na ininsaratan iyan so manga talasogoay niyan a tig iyan a Pakinega ko niyo! Amay ka mabereg sa arak si Amnon na go ko reka teroa a Lakota niyo si Amnon na nggolaolaa niyo den! Di kano pekelek. Ba kena a saken i somiyogo rekano? Pakababager kano ago pakawawaraw!
Na ininggolalan o manga talasogoay i Absalom so inisogo iyan kiran ka biyono iran si Amnon. Na giyoto a tominikeras so langon a ped a manga wata o dato na mikokoda siran ko manga kimar iran na miyamalagoy.
Sii ko kapekesoy iran sa Yarosalim na miniripot ki Daod a Piyamono langon i Absalom so manga wata o dato da den a isa kiran bo a ba miyalamba.
Na tominindeg so dato na kinisi iyan so nditaren iyan na gomipe ko lopa na so pen so langon a talasogoay niyan a tomitindeg roo na piyamangisi iran mambo so manga nditaren iran.
Kagiya masipat i Yowab a ipekedali o dato si Absalom
Na piyakisongowan iyan so sakataw a baraakal a babay a mababaling sa Tikowa. Na pitero iyan on Omamanti ka sa di ka dii ndiyaga. Solot ka sa nditaren o dii ndiyaga na di ka den petetanosan. Sayan ka sa babay a miyatey den a kimbobokoon iyan ko miyatay
Na song ka ko dato na go ngka on teroa ngkai a totolan. Na giyoto a pitero on i Yowab so totolan a mapetero o babay.
Kagiya makaoma so babay ko dato na somiyodiyod sekaniyan on a piyagadatan iyan na tig iyan a Tabangi ako ngka hey dato!
Antonaa i awid a akal ka? a iniise iyan on. Mataan den a balo ako a babay a inisembag iyan. Miyatay so karoma ko.
Saken a oripen ka na aden a dowa a wata aken a manga mama. Miyakaisa a gawii na mimbono siran a dowa sii ko pangomaan na da den a ba kiran miyakambelag. So isa on na miyasogat iyan so ped na miyapatay niyan.
Imanto na so langon a tonganay aken na pekerarangitan ako iran a tig iran a Palada ngka rekami so wata a ka a miyakapatay ko pagari niyan kaan ami mabono a imbadal ko niyawa o pagari niyan a biyono iyan. O penggolaolaa iran ai na da den a ba raken kelamba a wata a makapekewali. Perengen iran so sasatiman bo a waga aken na da den a pelambaan iran ko karoma ko a ngaran o di na moriyataw sii ko doniya.
Na pitero o dato ko babay a Baling ka ka katao ko den angkai a masosowa.
Tig o babay a Apiya antonaa i penggolaolaan ka kadnan ko a dato na pengnin ko a sii raken misendit ago so pamiliya o ama aken na da a sala a ka on aya pen so ndatoan ka.
Somimbag so dato a tig iyan a O aden a manarotaro reka na wita ngka raken ka di ka niyan den pesemoken.
Tig o babay a Kapedipedi ka bo dato na pangniya ngka ko Allah a Tohan ka a so tonganay aken a seop ko miyabono na di on maparo o ba niyan kaomani so kapekebinasa kaan di petay so lamba a wata aken. Matamataan ko kaooyagoyag o Allah a tig o dato ka da den a satiman bo a bok ko olo o wata a ka a ba maroro ko lopa.
Na pengnin ko reka kadnan ko a dato a aden pen a pakipetero o ka raken a tig o babay. Teroa ngka a inisembag iyan.
Na pitero o babay a Sii ko kiyateroa ngka sii langon na ba ngka da salaa a ginawa ngka sabap ko da ngka kapakakasoya ko minitaog a wata a ka? Ino ngka penggolaolai sangkai a ribat so manga pagtaw o Tohan?
Aya mataan na pematay tano langon ka lagid tano o ig a pegododen ko lopa a di den kekowa peroman. Apiya so Tohan na di niyan ikesoy so niyawa ogaid na di sekaniyan dii tekdir sa okit kaan so taw a minitaog iyan na di on kebelag.
Na aya inisong aken reka imanto kadnan ko a dato sa kapeteroa ko sii na sabap sa piyangangalek ako o manga taw na pitero aken sa ginawa ko a Makimbitiyarai ako ko dato ka baanda niyan penggolaolaa so pepamangnin on o oripen iyan.
Ka pekinegen ako o dato na pokasen kami niyan ago so wata aken ko kapaar o mama a pepanamar rekami tomeped sangkai a inged a kawali o Tohan.
Tig aken pen sa ginawa ko a Ipekalintad aken so katero o kadnan ko a dato ka so dato na datar o malaikat o Tohan a sasaboten iyan so mapiya ago so marata. Malalayon reka so Allah a Tohan ka!
Somimbag so dato a tig iyan ko babay a Aden a ipagise aken reka na di ngka raken pegmaa so tito a sembag. Isei ako ngka sa apiya antonaa kadnan ko a dato a tig o babay.
Ba kena a si Yowab i somiyogo reka sangkai langon? a iniise iyan. Tig o babay a Matamataan ko kaooyagoyag ka kadnan ko a dato ka di aken kelidasan so kapeteroa ko reka ko tito a benar. Oway si Yowab a oripen ka i somiyogo raken ago miyangendao raken tero sangkai langon.
Ogaid na pinggolaola niyan ai kaan maalin so mambebetad a kapapantagan. Aden a ongangen ka kadnan a datar o ongangen o malaikat o Tohan sa katokawi ngka ko langon a dii manggolaola ko inged.
Oriyan ai na piyakisongowan o dato si Yowab na pitero iyan on a Penggolaolaan ko imanto angkai a kabaya a ka. Ika roo den na kasowin ka sii so mangoda a si Absalom.
Gomipe si Yowab ko lopa a piyagadatan iyan so dato na piyanalamatan iyan a tig iyan a Imanto kadnan ko a dato na kiyatokawan aken a inikalimo ako ngka a oripen ka kagiya inampon ka so piyangni aken.
Na gomiyanat si Yowab ka somiyong sa Gisor na inibaling iyan si Absalom sa Yarosalim.
Ogaid na pitero o dato a Disomala a sii sekaniyan tomaros ko walay niyan a di raken pakipegilaya. Sabap roo na miyamantek si Absalom ko walay niyan a da niyan mailay so dato.
Sii ko langon o manga Israil na da den a ba datar sa kataid i Absalom. Ipoon ko poro o olo niyan na taman sa palad a ai niyan na da den a ba niyan daway.
Makaisa ko oman ragon a kapepotoli niyan ko bok ko olo niyan igira a miyakapened rekaniyan. Na igira a pepotolan iyan na petimbangen iyan na aya kapened iyan na dowa ka kilo ago tenga a pepakaokiten ko timbangan a ontol ko ndatoan.
Telo kataw a wata a mama a inimbawata i Absalom ago sakataw a babay a aya ngaran iyan na Tamar na tanto sekaniyan a mataid a babay.
Miyakadowa ragon a kiyabaling i Absalom sa Yarosalim a da niyan den mailay so dato.
Kagiya ka maoto na piyakisongowan iyan si Yowab kaan iyan mapakasong ko dato ogaid na da on song si Yowab. Sakamaoto a piyakisongowan iyan sa ikadowa ogaid na minda si Yowab o ba on song.
Sabap roo na pitero i Absalom ko manga talasogoay niyan a Katawan iyo so dii mbasokan i Yowab a mindadair o rek aken a pegto on so bantad. Ikano roo na go niyo bisoli. Na somiyong siran ko lopa iyan na binisolan iran.
Na giyoto a somiyong si Yowab ko walay i Absalom a tig iyan on a Ino totonga o manga talasogoay ngka so bantad aken?
Tig i Absalom a Sabap sa da ka sii song isako pakisongowan aken seka. Kabaya aken a sogoon ko seka ko dato ka pakipetero aken reka on a Ino ako sii pekasong a poon sa Gisor? Tomo a ba ako roo baden pen makakakaden! Tig pen i Absalom a Imanto den na kebaya ako makipegilaya ko dato na o aden a miyasela aken na kebono ako niyan den!
Da peman matey na kominowa si Absalom sa karo sa katidawa a rakes o manga koda ago lima polo a manga mama a makapangongonaan rekaniyan pepalalagoy.
Aya olaola niyan na dii mbowat komabalaga ago petindeg ko kilid o lalan a ipesoled ko gimowa o siti. Na igira aden a pepekaoma ko dato a pekikokom on ko masosowa iyan na petelowan i Absalom a tig iyan a Anda ka poon a inged? Na igira a pitero o mama o antonaa i mbatabataa ko Israil a kaapedan on
Na dii teroon i Absalom a Ilaya ngka man ka ontol ago wadib so kabenar ka ogaid na da a makasasaliyo ko dato a pekaneg reka.
Na ipegoman on pen i Absalom a tig iyan a O ba ako bo minitoro a pangongokom sangkai a inged! Samaoto na oman i aden a ipepanon o di na simoket iyan na pekasong raken na penamaran aken a miyontol sekaniyan sa kokoman.
Na igira aden a pepekarani ki Absalom a pesodiyod on na pekewaan i Absalom na go pegarekan iyan.
Giyanan i dii nggolaolaan i Absalom ko langon o manga Israil a pesong ko dato a pepakikokom on na piyakasoramig iyan ko ginawa niyan so poso o manga taw sa Israil.
Kagiya makapat den ragon na pitero i Absalom ko dato Daod a Pakalalakawa ko ngka sa Hibron kaan ako ron makatoman sa samaya aken ko Allah.
Ka isako komakaden ako pen sa Gisor sii sa Siriya na inisemaya aken a tig aken a O pakakasoya ko o Allah sa Yarosalim na simbaan aken sekaniyan sii sa Hibron. 
Ika roo den sa da a rayorayo a ginawa a tig o dato. Na gomiyanat si Absalom na somiyong sa Hibron.
Ogaid na kagiya makaoma roo na miyanonogo sekaniyan sa makaneb sa masolen sii ko langon a mbatabataa a Israil ka pakipetero iyan kiran a So den so kanega niyo ko oni o bogiyong na lalisen iyo a Miyabaloy si Absalom a dato sii sa Hibron! 
Aden a dowa gatos a mama a miyamangonot den ki Absalom a poon sa Yarosalim. Matag siran miyapamoyo a manga banto na miyonot siran on a da a peleng iran on ka da den a katawi ran mipantag sii.
Na sii ko kapekorban i Absalom na piyakisongowan iyan pen si Ahitopil a mababaling sa Giloh a isa ko mosawira i Daod. Na pepangosor so kapesopaka ko dato na pepekadakel so petempil ki Absalom.
Na aden a miyakaoma a miyanotol ki Daod a tig iyan a Misoramig ki Absalom so poso o manga taw sa Israil!
Na pitero i Daod ko langon a sanasanaan iyan a maaped iyan sa Yarosalim a Itano roo! Malagoy tano den imanto ka o di na da den a isa rektano bo a ba pekalidas ki Absalom! Nggagaan kano ka o ba tano niyan baden maoma nggagaan a siksaan tano niyan ago pemonoon iyan a pedang so manga taw ko siti!
Oway kadnan ami a dato a inisembag iran. Makatitiyagar kami nggolaola sa apiya antonaa i kabaya a ka.
Na gomiyanat so dato a rakes o langon o pamiliya niyan ogaid na inibegak iyan so sapolo a manga sandil iyan a makakibir ko torogan.
Sii ko kapengganat o dato a ped iyan so langon o manga pagtaw niyan na tomiyareg siran ko temanaan o siti.
So manga sanasanaan iyan na tomitindeg ko obay niyan sii ko kapepakaonaa niyan ko manga sondaro niyan a di on dii nggogordiya. Ndodoo mambo so nem gatos a sondaro a miyonot rekaniyan a poon sa Gat na sii ko kapesegadi iran ko dato
Na pitero iyan ki Itay a olowan iran a Ino kano rekami pekaonot? Kasoy kano na go kano telimbagak a ped o dato Absalom. Mananangga ka a piyalagoyan ka so inged ka.
Babago a kiyapakaoma ngka sii na ino aken seka mapakapegenebeneb imanto a ped ami a di aken pen katawan o anda kami song? Kasoy ka na pakaonota ngka so ped ka a manga taw. Na malalayon rekano so limo o Allah ago so kasasarigi rekaniyan!
Ogaid na simbag i Itay so dato a tig iyan a Matamataan ko kaooyagoyag o Allah ago so kaooyagoyag ka kadnan ko a dato ka apiya anda ka ketago na ndodon ako mambo a oripen ka apiya pen o sii kiyarong ko kapatay.
Mapiya nan! a inisembag on i Daod. Taros kano lomalakaw! Na tomiyaros lomalakaw si Itay a rakes o langon a sondaro niyan ago so manga pamiliya iran a moonot kiran.
Penggoraok sa matanog so langon a taw ko pagingedingedan sii ko kapesegadi kiran o dato ago so langon a ped iyan a sii ko kapeterapasa iran ko Balintad a Kidron ago sii ko kapegiseg iran sa tampar sa disirto.
Ndodoo mambo so manga imam a si Abiyatar ago si Sadok a ped iran so langon a manga Libitiyo a maawid ko Kaban sa Kapasadan o Tohan. Na inibetad iran so Kaban o Tohan taman sa di makaipos mawa so langon a taw ko siti.
Ogaid na pitero o dato ki Sadok a Kasowin ka so Kaban o Tohan ko siti. O ikelimo ako o Allah na pekakasowin ako niyan kaan aken mailay peroman so Kaban ago so kakadenan iyan.
Ogaid na o teroa niyan raken a Di ako reka kesoat na makatitiyagar ako sa ikidia niyan raken ko kabaya iyan.
Tig pen o dato ki Sadok a Giyai so antangan aken kasoy kano ago si Abiyatar ko siti sa kalilintad na pakaonota niyo so wata a ka a si Ahimaas ago si Yonatan a wata i Abiyatar.
So saken on na menayaw ako ko keripagan ko lawasaig a Yordan sii ko disirto taman sa misampay raken so pekitokawan iyo raken a katero.
Na giyoto a inikasoy i Sadok ago si Abiyatar so Kaban o Tohan sa Yarosalim na mitelimbagak siran roo.
Ogaid na tomiyaros tomakedeg si Daod ko lalan a ipesong ko Palaw a Olibi a penggoraok ko kapelalakaw niyan. Kasasapengan so olo niyan ago da a tinilas iyan a toos ko kamboboko iyan. So mambo so manga taw a ped iyan na palaya den kasasapengan a manga olo iran a di siran dii nggogoraok ko kapetekedeg iran.
Miyatero den ki Daod a Minitampil si Ahitopil ko miyamanopak a ped i Absalom. Na miyangangarapan si Daod a tig iyan a Ya Allah kapedipedi ka bo na baloya ngka a da a rantek iyan so ipemosawir i Ahitopil!
Kagiya makaoma si Daod ko poro o palaw a ron pesimbaa o manga taw so Tohan na inalaw sekaniyan i Hosay a taw sa Arki a makikisi so nditaren iyan ago katatagoan sa bayanek so olo niyan.
Pitero on i Daod a O onot ka raken na ba ka raken baden pekabangen.
Kagiya makalepas si Daod sa malo mawatan ko poro o palaw na ndodoo si Siba a so talasogoay i Mepibosit a nomanayaw rekaniyan. Totondaan iyan so dowa a kimar a rororanan sa dowa gatos timan a paan magatos tompi a pasas magatos ka giponga a onga a pamomolan ago isa ka tagoay a arak.
Iniise o dato ki Siba a Ino ngka ini sii pagowita? Tig i Siba a So manga kimar na kapekodaan o pamiliya ngka dato na so paan ago so manga onga a pamomolan na pekekan o manga mama na so arak na keinom o siran oto a tanto a inikopay sii ko disirto.
Na inisean pen o dato a tig iyan a Anda si Mepibosit a apo i Saolo a kadnan ka? Petelimbagak sa Yarosalim a inisembag i Siba ka kagiya aya mapipikir iyan na ikesoy rekaniyan imanto o manga Israil so ndatoan o ama iyan a dato a si Saolo.
Na pitero o dato ki Siba a Ilaya ngka man ka so langon taman a rek i Mepibosit na rek ka imanto. Pepangalimbabaan ako a pesodiyod reka a tig i Siba. Masoat ka raken lalayon kadnan ko a dato!
Sii ko kapepekarani i Daod sa inged a Bahorim na liniyowan o sakataw a mama a tonganay i Saolo a aya ngaran iyan na si Simay a wata i Gira na dii mamaninta sii ko kapeliyo niyan.
Perobaken iyan a ator si Daod ago so langon a sanasanaan iyan apiya pen mbabalaan sekaniyan sa kawanan diwang o manga mama niyan ago manga gordiya.
Sii ko kapepamaninta i Simay na di niyan dii pelalis a Awa ka sii! Awa ka sii a talibono ago marata a mama!
Peseopan ka o Allah sabap ko langon a piyamono o ka sii ko pamiliya i Saolo a kiyaagawan ka sa kadato. Piyalad o Allah so ndatoan ki Absalom a wata a ka na kiyasiksaan ka den ka talibono ka a mama!
Na pitero i Abisay a wata i Siroyah ko dato a Ino makapepamaninta reka angkoto a maatay a aso kadnan ko a dato? Pakisongowi ngka raken ka potolan ko sa olo!
Kena a ba niyo ini galebek! a tig o dato ki Abisay ago si Yowab a pagari niyan. O aya niyan dii kasinta na sabap sa pitero on o Allah a Sintaan ka si Daod na antawaa i pekaise o ino niyan anan dii nggolaolaa?
Mandiyadi na pitero pen i Daod ki Abisay ago sii ko langon a sanasanaan iyan a Ilaya niyo man ka so tito a wata aken a rogo aken bo i mananamar raken mono. Aya pen angkai a taw sa Baniyamin! Di niyo petekora pakasintaa niyo baden ka inisogo on o Allah.
Baanda keilay o Allah so kaperasaya raken na balasan ako niyan sa mapiya sabap ko kipepanintaan iyan raken sangkai a gawii.
Na tomiyaros lomalakaw si Daod ago so manga mama niyan sii ko lalan a misesakeb iyan on pelalakaw si Simay sii ko silid o bobongan a pepamaninta ago pepalantigen iyan a ator ago petepoyakan iyan pen sa bote.
Na diyokawan so dato ago so langon a ped iyan kagiya makaoma ko songowan iran na miyakadeke siran roo.
Si peman si Absalom na miyakaoma sa Yarosalim a rakes o langon a manga mama niyan a ped iyan mambo si Ahitopil.
Na si Hosay a ginawai i Daod na somiyong ki Absalom a dii melalis sa Mamboway so dato! Mamboway so dato!
Iniise on i Absalom a Ba giyai i kipekelimoon ka ki Daod a ginawai ngka? Ino ka on da onot?
Di kepakay a tig i Hosay ka aya ko pagampilan na so miyatomo o Allah ago giyangkai a manga taw ago so langon a mama sa Israil keden ako sii reka den.
Liyo ron pen na antawaa i patot a penalagadan ko? Ba di so wata o kadnan aken? Datar o kiyapanalagadi aken ki ama a ka na aya ko reka mambo kapenalagadi.
Na siyangoran i Absalom si Ahitopil na iniise iyan on a Begi ako ngka sa mosawir antonaa i telondog a penggolaolaan tano?
Tig i Ahitopil a Rembanga ngka so manga sandil i ama a ka a inibegak iyan a kibir ko torogan. Giyoto a ketokawan o langon a Israil a biyaloy ngka a ginawa ngka a piyakasisingay ki ama a ka na ipekabager ai o kapegabanga reka o langon a ped ka.
Sabap roo na inimbarombarong iran si Absalom sii ko pantar a atep o torogan na somiyoled sekaniyan on sii ko kapekeilaya on o langon a Israil na pirerembang iyan so manga sandil i ama iyan.
Aya pen a pitero i Ahitopil ki Absalom na Pakapilia ko ngka sa sapolo ago dowa nggibo a mama a ngganat imanto a gagawii sa kapeselobaa mi ki Daod.
Sondolan ko sekaniyan ko kadodokawi ron pen a da a bager iyan. Pekatanaan ko sekaniyan sa kalek na pemalagoy so langon a taw a ped iyan na so bo so dato i mbonoon ko.
Na ikesoy aken reka so langon a mama niyan na amay ka komasoy siran a rowar ko sakataw a di ngka dii mbanogen na makalintad so langon o manga taw.
Giyangkai a takdir na datar o ba mapiya ki Absalom ago so langon a pelokelokesen sa Israil.
Ogaid na pitero i Absalom a Talowi niyo mambo si Hosay ka pamakinegen tano o antonaa i mapetero iyan.
Kagiya makaoma si Hosay na pitero on i Absalom a Giyai so mosawir a inibegay rekami i Ahitopil. Ba ami tomana so pitero iyan? O di na teroa ngka rekami i lalag ka.
Tig i Hosay a So inimosawir i Ahitopil na kena a ba mapiya sangkai a masa.
Katawan ka si Daod a ama a ka ago so manga mama niyan manga wawaraw siran ago pekerarangitan a lagid o arimaw a inagawan sa manga wata. Liyo ron pen na mababatak sa katidawa si ama a ka na di den keden ko manga sondaro niyan ko mababasa gawii.
Apiya imanto na masiken a tetapok sekaniyan ko liyang o di na sii ko ped a darpa. Na so den so kanggobata i Daod ko manga sondaro ngka a so ped kiran na miyanga bobono na so apiya antawaa i pekaneg on na ipelalis iyan a Pepamonoon so manga sondaro i Absalom!
Na giyoto a apiya so lebi a mawaraw a sondaro a so poso iyan na datar o poso a arimaw na keteno sa kalek ka katawan o langon o manga Israil a si ama a ka na mapasang i kapakitidawa na so manga ped iyan na palaya mawaraw.
Kagiya ka maoto na aya kimosawir aken reka na timoa ngka so langon a manga Israil ipoon ko isa a temanaan o inged taman ko isa a temanaan a datar sa kadakel o peted sa kilid a ragat na seka den i pagolowan kiran ko katidawa.
Na keoma tano si Daod apiya anda matatago na sondolan tano sa di niyan pen katawan i dii manggolaola. Na da den a pelambaan tano kiran a oyagoyag ndatar sekaniyan ago so manga mama niyan.
Na o magapas sekaniyan ko siti na so langon o manga Israil na magawid sa manga tali sangkoto a siti na toyoken tano ini ko baogan taman sa matarotop a kagebaa on.
Na pitero i Absalom ago so langon a mama sa Israil a Tomo so mosawir i Hosay a di so rek i Ahitopil ka pikodarat o Allah a kebinasa so mapiya a mosawir i Ahitopil kaan iyan kawiti sa morala si Absalom.
Mandiyadi na iniripot i Hosay ko manga imam a si Sadok ago si Abiyatar so inimosawir iyan ki Absalom ago so manga pelokelokesen sa Israil ago so pen so inimosawir kiran i Ahitopil.
Na tig pen i Hosay a Sogo kano nggagaan na teroa niyo ki Daod a Di ka tereg sangkai a gagawii ko keripagan ko lawasaig a Yordan sii ko disirto ripag ka on nggagaan ka o ba kano baden mamamatay ago so langon a taw a maaped ka.
Si peman si Yonatan ago si Ahimaas a so manga wata o manga imam na sii komakaden sa In Rogil ko liyo a Yarosalim ka di iran kebaraw o ba siran mailay sii ko soled o siti. Sabap roo na aden a somiyong kiran a raga a piyakitokawan iyan kiran so pitero i Hosay kaan iran kasongowi so dato Daod sa kapeteroa iran on sii.
Ogaid na miyailay siran o bago a mama na iniripot iyan ai ki Absalom. Sabap sii na minggagaan siran roo mawa a dowa a somiyong ko walay o mama sii sa Bahorim. Aden a paridi iyan ko lamalama niyan na miyalosod siran on.
Na so karoma o mama na kominowa sa dempas na kiyayat iyan ko ngari o paridi na kiyayaran iyan ai sa manga pereperan. Na da den a ba sii matao.
Miyakaoma ko walay so manga talasogoay i Absalom na inisean iran so babay a tig iran a Anda si Ahimaas ago si Yonatan? Rominipag siran ko baogan a inisembag o babay. Mimbabanog so manga talasogoay ogaid na da iran matoon na komiyasoy siran sa Yarosalim.
Kagiya maipos siran na komiyalakat si Ahimaas ago si Yonatan ko paridi na tomiyaros siran sa kapekatokawa iran ko dato Daod. Na pitero iran on a Nggagaan ka! Ripag ka ko lawasaig imanto a gagawii! Na piyanotol iran on so inimosawir i Ahitopil a ikebinasa niyan.
Na miyaninimo si Daod ago so langon a ped iyan na rominipag siran sa Yordan na sii ko kakepita iyan na da den a isa kiran bo a ba on da makaripag.
Si peman si Ahitopil na kagiya mailay niyan a da matoman so mosawir iyan na siniyaan iyan so kimar iyan na miyaling ko inged iyan. Tiyanor iyan so langon taman iyan na binitin iyan a ginawa niyan miyatay sekaniyan na inilebeng sii ko kiyoboran ki ama iyan.
Tinimo i Daod so manga mama a ped iyan na tiyoroan iyan siran sa manga olowan o oman i sanggibo ago olowan o oman i magatos.
Na piyakalalakaw niyan siran a so ikatelo bagi na pagoolowanan i Yowab so ikatelo bagi na pagoolowanan i Abisay a pagari i Yowab ago so ikatelo bagi na pagoolowanan i Itay a taw sa Gat. Na pitero o dato sangkai a manga sondaro a Saken den i magonot rekano.
Di ka pagonot a inisembag iran. O di ami kegaga ka kepalagoyan ami so manga ridoay na kena a ba sekami i tegoon iran sa ginawa. Apiya pen o mamatay so sabagi rekami na da a bali niyan kiran ogaid na aya bali ngka na sapolo nggibo rekami. Aya tomo reka imanto na tareg ka den ko siti a ron kami ngka pagowiti sa tabang.
Tig o dato a So mapipikir iyo a mapiya i penggolaolaan ko. Na giyoto a tomitindeg so dato ko kilid o gimowa o siti sii ko kapeliliyo o manga mama niyan a sesagorompong sa mbabagatos ago sesanggibo.
Tiyapaosan o dato si Yowab ago si Abisay ago si Itay a tig iyan a Piyapiyai niyo raken so mangoda a si Absalom. Na miyaneg o langon a sondaro si Daod kagiya mapamando iyan so manga olowan mipantag ki Absalom.
Na giyanatan o manga sondaro so siti na miyakitidawa siran ko manga Israil sii ko kalasan sa Ipraim.
Na roo miyataban o manga mama i Daod so manga Israil na tanto a madakel a miyamatay sangkoto a gawii a dowa polo nggibo a manga mama.
Miyakalaolad so katidawa ko dalem angkoto a darpa na lebi a madakel a taw a miyalamed o kalasan sangkoto a gawii a di so miyapatay a pedang.
Sii ko dii katidawa na so ped ko manga mama i Daod na miyaoma iran si Absalom a kokoda ko kimar iyan. Na sii ko kapesolek iyan ko atag o mala a kayo a marabong i sapak na minisadang so olo niyan ko manga sapak na miyaren roo na pepalalagoy den so kimar a minibegak si Absalom a mabibitin ko kayo.
Kagiya mailay ai o isa a mama na iniripot iyan ki Yowab a tig iyan a Miyailay aken den imanto si Absalom a mabibitin ko kayo!
Pitero on i Yowab a Miyailay ngka bes? Ino ngka da bonoa roo? O biyono o ka na mbegan ko seka sa sapolo a pelata a pirak ago sambitan a sondaro.
Ogaid na tig o mama a Apiya pen o mbegan ako sa sanggibo a pelata na di aken den pekatanaan sa lima so wata o dato ka miyaneg ami so dato ko kiyatapaosi niyan rekano ago si Abisay ago si Itay a tig iyan a Sabap raken na iktiyari niyo o ba niyo pakasakiti so mangoda a si Absalom.
Na o miyatipo aken den so dato ko kiyabonoa ko ki Absalom ka da den a ba mapegma ko dato na di ako ngka ipenindeg.
Tig i Yowab a Di ako den pekalakay sii reka. Na miyawid sekaniyan sa telo timan a gasa na inisoker iyan ko rareb i Absalom a pengginawa pen sii ko kayo.
Na sapolo kataw ko manga sondaro i Yowab na linibet iran si Absalom na liyakot iran a biyono iran.
Oriyan iyan na miyamogiyong si Yowab ka piyakagenek iyan so dii katidawa na tomiyareg somaloba so manga sondaro niyan ko manga Israil.
Kinowa iran so badan i Absalom na inolog iran ko mala a galebo sii ko kalasan na diyakontoran iran sa madakel a manga ator. Na miyamagapas so langon o manga Israil ko manga walay iran.
Sii ko kapepaginetaw i Absalom na inimbaal iyan a ginawa niyan sa monominto sii ko Balintad o manga Dato ka mapipikir iyan a Da a wata aken a mama a ba pekataros ko kapananademi ko ngaran aken. Inisangay niyan ai sa ginawa niyan na pembetowan ai sa Monominto i Absalom taman imanto a gawii.
Pitero i Ahimaas a wata i Sadok ki Yowab a Pakapalalagoya ko ngka ka pagowiten ko ko dato so mapiya a totol a piyokas sekaniyan o Allah ko kapaar o manga ridoay niyan.
Kena a ba seka i magowit sa totol sangkai a gawii a tig i Yowab. Sii den ko ped a gawii i kapagowit ka sa totol kena a ba imanto ka miyatay so wata o dato.
Na giyoto a pitero i Yowab ko talasogoay niyan a taw sa Kos a Ika roo na go ngka panotola ko dato so miyailay ngka. Somiyodiyod sekaniyan ki Yowab na taros a miyalalagoy.
Na pitero peroman i Ahimaas ki Yowab a Da a labet aken ko mapenggolaola kapedipedi ka bo na pakitondegen ka raken malalagoy so talasogoay. Ino ka kebaya roo somong wata ko? a iniise i Yowab. Da a ba ngka roo mapenotol a kebegan ka on sa tendan.
Apiya antonaa i mapenggolaola a tig iyan na kebaya ako roo malalagoy. Palalagoy ka den a tig i Yowab. Na sii miyalalagoy si Ahimaas ko Kapantaran sa Yordan na da matey na miyalepas iyan so talasogoay.
Samaoto na moontod si Daod ko pageletan o dowa a gimowa o siti. Na miyanik so bantabantay ko atep o gimowa sii ko poro o keleb o siti. Kagiya lomangkaw na miyailay niyan so isa a mama a pepalalagoy a sekaniyan bo.
Na tiyalowan iyan so dato na iniripot iyan on na tig o dato a O da a ped iyan na maawid sekaniyan sa totol. Na pepekarani den so mama.
Oriyan iyan na miyakailay so bantabantay sa salakaw a mama a pepalalagoy na tomiyalo sekaniyan sa baba ko gordiya ko gimowa a tig iyan a Ilaya ngka man ka aden pen a salakaw a mama a pepalalagoy a sekaniyan bo! Na tig o dato a Maawid pen anan sa totol.
Pitero o bantabantay a Arangan ko ron na pepalalagoy so maoona a datar i Ahimaas a wata i Sadok. Mapiya nan a mama a tig o dato. Aya kioma niyan na mapiya a totol.
Na initalo i Ahimaas ko dato a Mapipiya langon! Na miyanaros romoko si Ahimaas ko lopa ko hadapan o dato a tig iyan a Podin so Allah a Tohan ka a migay reka sa kiyapakataban ko manga taw a somiyopak reka kadnan ko a dato!
Ba da kakaidi so mangoda a si Absalom? a iniise o dato. Tig i Ahimaas a Kagiya sogoon ako i Yowab na miyakailay ako sa manga taw a magogorigaw ogaid na di aken katawan i miyaolaola.
Na miyatero ki Yowab a Penggoraok so dato a di niyan dii imboko si Absalom.
Mandiyadi na so kapekebabaya o langon a sondaro i Daod ko kiyapakataban iran na kiyasambian sa rata a ginawa sangkoto a gawii sabap sa miyaneg iran so dii matero a Dii imboko o dato so wata iyan.
Na minanay siran somoled ko siti sangkoto a gawii a datar o dii meliso a pekeya ka pepalagoy ko katidawa.
Sasapengan o dato a paras iyan na peteros gomoraok sa matanog a tig iyan a Hey wata kolay a Absalom! Hey Absalom a wata kolay! Wata kolay!
Na giyoto a somiyoled si Yowab ko walay o dato na pitero iyan on a Sangkai a gawii na piyakayaan ka so langon a sondaro ngka a so manga mama a somiyabet ko niyawa ngka ago so niyawa o manga wata a ka a manga mama ago manga babay ago so niyawa o manga karoma ngka ago manga sandil.
Lagid o ba ngka pekebabayai so siran oto a pepanga gogowad reka ago ipekegowad ka so pepanga babaya reka ka piyakarayag ka imanto a gawii a da a bali niyan reka so manga sondaro ngka ago so manga olowan iran. Pekeilay aken a masosoat ka o oyagoyag imanto si Absalom ago langon kami na miyamatay.
Na mbowat ka imanto na go ka liyo na pangoyati ngka so manga taw ngka! Ka ipesepa aken sii ko Allah a o di ka lomiyo na da den a sakataw bo ko manga ped ka a ba kelamba sangkai a kakegagawii niyan. Na lebi reka ini a maregen a di so langon a siksa a minitana reka ipoon ko kangoda ngka taman imanto.
Na mimbowat so dato na lominiyo ago miyontod ko obay o gimowa o siti. Kagiya matero ko manga mama niyan a Moontod so dato sii ko gimowa na palaya siran on miyangadap. Samaoto na miyamakapagapas den so langon o manga Israil ko manga walay iran.
Na sii ko langon a mbatabataa sa Israil na dii ndadaowai so manga taw ron a tig iran ko oman i isa kiran a Piyokas tano o dato Daod ko lima o manga ridoay tano na sekaniyan i somiyabet rektano ko kapaar o manga Pilistiyo. Ogaid na piyalagoyan iyan imanto so inged sabap ki Absalom
Na si Absalom a siyalawatan tano a madato na miyatay ko katidawa. Kagiya ka maoto na ino tano di pengnii so dato Daod sa kapakakasoy niyan?
Giyangkai a dii matero ko dalem a inged a Israil na minirampay ko dato Daod apiya sii ko walay niyan. Kagiya ka maoto na inipakawit iyan ki Sadok ago si Abiyatar a so manga imam so katero a Isei niyo so manga pelokelokesen sa Yodah sa Ino sekano i keori sa kapekakasoya niyo ko dato ko torogan iyan?
Sekano i rogo aken ago manga tonganay aken. Kagiya ka maoto na ino sekano i keori sa kapekakasoya niyo ko dato?
Na go teroa niyo ki Amasa a Ba di rogo ago tonganay aken seka? Kamorkaan ako o Tohan sa tanto a maregen o di aken seka sambiin imanto ki Yowab a komandir o manga sondaro. 
Na kiyaayokan i Daod so manga poso o langon a mama sa Yodah a lagid o o isaisa siran i pamikiran na inipakawit iran ko dato so katero iran a Kasoy ka seka ago so langon a ped ka.
Mandiyadi na gomiyanat so dato ka kesoy sa Yarosalim na kagiya makaoma ko lawasaig a Yordan na inalaw sekaniyan o langon a taw sa Yodah a miyakaoma roo sa Gilgal sa kiperipagen iran ko dato sii ko lawasaig.
Samaoto mambo na minggagaan roo somong si Simay a wata i Gira a taw sa Baniyamin a poon sa Bahorim sa kapagalawa niyan ko dato Daod.
Aya ped iyan na sanggibo a manga taw sa Baniyamin. Na miyakaoma mambo si Siba a so talasogoay o pamiliya i Saolo a rakes o sapolo ago lima a manga wata iyan a manga mama ago dowa polo a manga oripen iyan. Minggagaan siran somong sa Yordan a ndodon so dato.
Na rominipag siran ko lawasaig kaan iran on miperipag so pamiliya o dato ago mapenggolaola iran so apiya antonaa i kabaya iyan. Kagiya makaripag si Simay a wata i Gira sa Yordan na gomipe ko hadapan o dato
Na pitero iyan on a Pengnin ko a di ako ngka salaan kadnan ko. Di ngka tedemi so pinggolaola ko a ribat sii ko gawii a kiyaawa a ka sa Yarosalim. Pengnin ko a di ngka tegoon ko poso o ka
Ka katawan aken a miyakandosa ko a oripen ka na giyanan i sabap a saken i pagampaganay sii ko mbatabataa a Yosop a miyakaoma sii sa kiyaalawa niyan reka kadnan ko a dato.
Ogaid na pitero i Abisay a wata i Siroyah a Piyanintaan i Simay so miyapili o Allah a dato ba ini rekaniyan di mbonoon?
Na pitero i Daod ki Abisay ago so pagari niyan a Yowab a Kena a ba tano ndatar sa pamikiran manga wata i Siroyah. Miyabaloy kano den a pepamanopak raken! Imanto na saken i dato sa Israil na da den a taw sa Israil a ba mbonoa sangkai a gawii.
Na pitero i Daod ki Simay a Di ka petay na inisepa on ai o dato.
Miyakaoma roo mambo si Mepibosit a apo i Saolo sa kapagalawa niyan ko dato. Da niyan den onabi so ai niyan o di na pangopawi so sompa iyan aya pen o ba niyan pipii so nditaren iyan ipoon ko gawii a kiyaawa o dato sa Yarosalim taman ko kiyapakakasoy niyan sa da a rayorayo a ginawa niyan.
Kagiya makaoma si Mepibosit a poon sa Yarosalim na iniise on o dato a Ino ka raken da onot Mepibosit?
Tig iyan a Kadnan ko a dato sabap sa lepo ako na pitero aken ki Siba a talasogoay aken a siyaan ako niyan sa kimar a kapegedaan aken kaan ako makaonot ko dato. Ogaid na tinipo ako niyan
Ka piyamokegan ka niyan makapantag raken kadnan ko a dato. Ogaid na datar ka o malaikat o Tohan na saden sa mapipikir ka a mapiya na nggolaolaa ngka den.
Aya bo a patot a ikidia ngka ko pamiliya o ama aken a dato na kapatay apiya pen oto na ineped ako ngka ko siran oto a pepekakan sii ko lamisaan ka. Na da den pen a sala a mapengni aken reka dato.
Na pitero on o dato a Ino ka pen petero makapantag sii? Miyapamikir aken den a mapembagi iyo ago si Siba so tamok i Saolo.
Pakikowaan ka on so langon taman kadnan ko a dato a inisembag i Mepibosit asar a miyakabaling ka a mapipiya a ginawa ngka.
Si mambo si Barsilay a taw sa Giliyad na miyakaoma roo a poon sa Rogilim sa kindologen iyan makaripag ko dato sa Yordan.
Tanto a miyalokes si Barsilay ka miyakawalo polo ragon a idad iyan. Tanto sekaniyan a tatamoken na miyapageper iyan so dato isako komakaden sa Mahanaim.
Na pitero on o dato a Onot ka raken ago kaden ka raken sa Yarosalim ka pageperen ko seka roo.
Miyatabo a ndodoo so da a oked iyan a mama a aya ngaran iyan na si Siba a wata i Bikri a taw sa Baniyamin. Miyamogiyong sekaniyan na inilalis iyan a Hey manga Israil da a ba tano bagian ki Daod! Da a kipantag rektano angkai a wata i Yasay! Song so oman i isa rektano ko walay niyan!
Mandiyadi na inawaan o langon o manga mama sa Israil si Daod ka miyonot siran ki Siba a wata i Bikri. Ogaid na so manga mama sa Yodah na da iran belaga so dato iran na inidolog iran ipoon sa Yordan taman sa Yarosalim.
Kagiya makaoma si Daod ko torogan iyan sa Yarosalim na kinowa niyan so sapolo a sandil iyan a inibegak iyan gowani a makakibir ko torogan na tiyago iyan siran ko walay a nggogordiyaan. Pepageperen iyan siran ogaid na di niyan siran den perembangen. Na makakalaboso siran den taman ko kiyapamatay iran a pepaginetaw siran a datar o manga bitowanen.
Oriyan iyan na pitero o dato ki Amasa a Sogoi ngka so manga mama sa Yodah sa kasong iran raken sii ko soled o telo gawii na song ka raken sii mambo.
Ogaid na sii ko kapelalakaw i Amasa sa kasogoi niyan kiran na miyatey sekaniyan a di so tataalikan on o dato.
Sabap roo na pitero i dato ki Abisay a Imanto na lebi rektano a pekabinasa si Siba a di si Absalom. Pakaonota ngka so manga gordiya aken na telokoni niyo sekaniyan ka o ba baden makatoon sa kokotaan a siti na kepalagoyan tano niyan.
Na so manga sondaro i Yowab ago so manga gordiya o dato a rakes o langon a manga wawaraw a sondaro na gomiyanat sa Yarosalim a pagoolowanan i Abisay sa kapeselobaa iran ki Siba a wata i Bikri.
Kagiya makaoma siran ko mala a lakongan sii sa Gibiyon na minitoona iran si Amasa. Somosolot si Yowab sa nditaren iyan a sondaro na sesambitan sekaniyan pen a sii niyan tatakipen so gonong iyan ko tagoban iyan. Na sii ko kapelakad iyan sa kaselama niyan ki Amasa na miyaolog so gonong ko tagoban iyan.
Pitero i Yowab ki Amasa a Mapipiya a ginawa ngka pagari ko? Na kiyapetan i Yowab a kawanan a lima so sompa i Amasa sa kapagareki niyan on.
Ogaid na da kaiktiyari i Amasa so gonong sii ko diwang a lima i Yowab na inisoker ai i Yowab ko tiyan i Amasa na minibontad so tinai niyan ko lopa. Da niyan den gonongi peroman na miyatay si Amasa. Mandiyadi na tomiyaros somaloba si Yowab ago so pagari niyan a Abisay ki Siba a wata i Bikri.
So isa ko manga mama i Yowab na tominindeg ko kilid o lawas i Amasa na tomiyalo ko manga sondaro i Amasa a tig iyan a Apiya antawaa i tomatampil ki Yowab ago tomotoman ki Daod na onot ki Yowab!
Ogaid na so lawas i Amasa na makakekelit ko look o lalan a makatotona ko rogo iyan. Na kagiya mailay o mama a petereg roo so oman i isa a pepekaoma on na kinowa niyan so lawas na pitonda iyan a poon ko lalan ka inowit iyan ko pangomaan na kiyoloban iyan sa nditaren.
Kagiya mada so lawas ko lalan na tomiyondog so langon a mama ki Yowab sa kapeselobaa iran ki Siba.
Si peman si Siba a wata i Bikri na inipanagad iyan so manga inged o langon a mbatabataa sa Israil taman den sa siti a Abil Bit Maaka na so langon a taw ko mbawataan i Bikri na mitimotimo siran na miyonot ki Siba somoled ko siti.
Da matey na miyakaoma roo si Yowab ago so langon a sondaro niyan na linikopan iran so siti. Initambak iran so lopa ko liyo o kota iyan na peperompin iran ai sa katempaga iran on.
Sarta den na aden a miyananalo a maongangen a babay sii ko poro o kota o siti a tig iyan a Pamakineg kano! Pamakineg kano! Teroa niyo ki Yowab a somong sii kaan aken mimbitiyarai.
Kagiya makarani ron si Yowab na tig o babay a Ba seka si Yowab? Saken a inisembag iyan. Pamakinega ngka so peteroon o oripen ka a babay a tig iyan. Pemakineg ako a tig i Yowab.
Na pitero pen o babay a Isako miyatey den na aya dii matero na Pekakowa kano sa mosawir sa siti a Abil na giyanan i kakepasad o rido.
Sekami i lomilintad ago pepamaratiyaya sii sa Israil. Petepengan ka minasa so siti a datar o ina sii sa Israil. Ino ngka kebayai lomamed so kawali o Allah?
Mawatan anan raken! a inisembag i Yowab. Mawatan raken o ba ko pelameda o di na ba mbinasaa so siti niyo!
Kena a ba giyanan i takdir aken. Aden a mama a iningaranan sa Siba a wata i Bikri a poon sa kapalawan a inged sa Ipraim na siyopak iyan si dato Daod. Palada niyo raken angkai a sakataw a mama ka awaan aken so siti. Ipagitog ami reka so olo niyan sii ko keleb a pitero o babay ki Yowab.
Mandiyadi na somiyong so babay ko langon a taw ko siti na miyosawiran iyan siran sa kaongangen. Na piyotol iran so olo i Siba na iniitog iran ki Yowab. Sabap roo na miyamogiyong sekaniyan a tanda sa kapagawai o manga mama niyan ko siti. Na mimbabaling so oman i isa kiran ko walay niyan na komiyasoy si Yowab ko dato sa Yarosalim.
Si Yowab i olowan o langon a sondaro sa Israil si Binaya a wata i Yahoyada na aya olowan o manga gordiya o dato
Si Adoniram na aya kapatas ko piyamanegel nggalebek si Yahosapat a wata i Ahilod na aya komikibir ko manga rikord
Si Siyaba na aya panonorat si Sadok ago si Abiyatar na aya manga imam
Sii ko kandadato i Daod na aden a maregen a taon ko inged a miyakatondotondog ko miyakatelo ragon. Inisean i Daod so Allah mipantag sii na pitero on o Allah a Minisabap ai ko kasalaan i Saolo ago so pamiliya niyan ka piyamono iyan so manga taw sa Gibiyon.

Kagiya ka maoto na piyakisongowan i Daod so manga taw sa Gibiyon na inisean iyan siran a tig iyan a Antonaa i penggolaolaan ko rekano? Antonaa i panginsalaan a kibegay aken rekano kaan kami niyo karakmati a manga taw o Allah?
Tig o manga taw sa Gibiyon a Di kami kapengangapinan sa pirak o di na bolawan a rek i Saolo ago so pamiliya niyan aya pen o ba aden a kabenar ami sa kabonoa mi ko apiya antawaa sii sa Israil. Apiya antonaa i pengnin iyo na penggolaolaan ko rekano a iniise i Daod.
Tig iran a Piyaminasa kami i Saolo ka piyagitaan kami niyan sa kaponasa niyan rekami sa apiyia anda sii sa Israil.
Sabap roo na palada ngka rekami so pito kataw a manga mama ko mbawataan iyan ka mbitinen ami siran ko hadapan o Allah sii sa Gibiyah a inged i Saolo a so dato a miyapili o Allah. Peladen ko siran rekano a tig o dato.
Na piyakalidas o dato so wata i Yonatan a si Mepibosit a apo i Saolo sabap ko kiyapakasepai i Daod ago si Yonatan sii ko Allah.
Ogaid na aya kinowa o dato na so dowa kataw a wata i Saolo a si Armoni ago si Mepibosit a inimbawata on o sandil iyan a si Rispah a wata i Ayas ago so lima kataw a manga wata o wata a babay i Saolo a si Mirab ago so karoma niyan a si Adriyal a wata i Barsilay a taw sa Miholah.
Piyalad siran i Daod ko manga taw sa Gibiyon na binitin iran siran sii ko bobongan ko hadapan o Allah. Parengan a kiyapamatay iran langon a pito kataw. Piyamono siran sii ko kiyapooni ko kaperagon sa bantad.
Si Rispah a aya sandil i Saolo na kominowa sa sako na kiyayat iyan a kaigaan iyan ko obay o lakongan a ndodon so manga bangkay na komiyaden roo ipoon ko kiyapooni ko kaperagon taman ko kiyapakaoma o pangoran. Da niyan siran pakitanai sa manga banog igira a kadaondaw ago da niyan siran pakiobain sa maila a binatang igira a gagawii.
Kagiya maneg i Daod so pinggolaola i Rispah
Na lomiyalakaw sekaniyan ka kowaan iyan so manga tolan i Saolo ago so wata iyan a si Yonatan a poon ko manga magiinged sa Yabis Giliyad.
Na kinowa roo i Daod so manga tolan i Saolo ago si Yonatan na piyanimo iyan pen so manga tolan o pito kataw a miyabitin.
Inilebeng iran so manga tolan i Saolo ago si Yonatan sii ko kobor o ama i Saolo a si Kis sii sa Sila sa inged a Baniyamin na ininggolalan iran so langon taman a inipaliyogat kiran o dato. Kagiya maipos oto na tiyarima o Tohan so manga pangni iran mipantag ko taon sii ko inged.
Miyakaisa peman a kiyapakatidawa o manga Pilistiyo ago so Israil. Miyonot si Daod ko manga sondaro niyan sa kipetidawaan iran ko manga Pilistiyo na tanto sekaniyan a inikopay.
Ndodoo si Isbibinob a isa ko moriyataw o manga iganti a so sokot o bangkaw niyan a tombaga na telo ago tenga ka kilo a kapened iyan na makanggogomaan sekaniyan pen sa bago a pedang na aya antap iyan na mbonoon iyan si Daod.
Ogaid na si Abisay a wata i Siroyah na piyanabangan iyan si Daod ka giyobat iyan so iganti a Pilistiyo na biyono iyan. Na misepa ki Daod so manga mama niyan a tig iran a Di ka rekami den pekaonot peroman ko katidawa kaan di kepareng so solo o Israil.
Da peman matey na aden peman a kiyapakatidawa iran ago so manga Pilistiyo sii sa Gob. Sangkoto a masa na si Sibekay a taw sa Hosat na miyakapatay sa ped a iganti a aya ngaran iyan na si Sap.
Sii ko miyakaisa pen a kiyapakatidawa iran ago so manga Pilistiyo sii sa Gob na si Ilhanan a wata i Yair a taw sa Bitlihim na biyono iyan si Goliyat a taw sa Gat a makaaawid sa bangkaw a so lawas iyan na datar sa katiwaro o ndo.
Sii pen ko ped a katidawa sii sa Gat na aden a tanto a mala a mama a ndenem i kemer sa lima ago sa ai dowa polo ago pat langon a kemer iyan. Moriyataw sekaniyan mambo o manga iganti.
Piyangerar iyan so manga Israil na biyono sekaniyan i Yonatan a wata i Simayas a aya pagari i Daod.
Inidikir i Daod ko Allah angkai a manga katero ko kiyasabeta on o Allah ko lima i Saolo ago so langon a ped a ridoay niyan.
Tig iyan a So Allah i lakongan aken kota aken ago pepekalidas raken.
So Tohan ko na aya ko lakongan a ron ako pepagapas so kelong aken ago so bager o kapekesabet aken. Sekaniyan i maporo a lindonga aken a aya ko pekeapasan ago pepanabet raken pesebeten ako niyan ko manga tangarasi.
Igira a petelowan ko so Allah a patot a kapepodiya on na pekesabet ako ko manga ridoay aken
Kiyakoloban ako o manga begel o kapatay inikalek aken so pekabinasa a manga degan.
Minilikos raken so manga patong o kobor kiyalitagan ako o manga sampirot o kapatay.
Na sii ko kaiiloti raken na miyananalo ako ko Allah miyakagoraok ako ko Tohan ko. Sii ko Timplo niyan na miyaneg iyan so lagam aken minisampay ko tangila niyan so kiyagoraok aken.
Mandiyadi na tiyabeker ago milinog so doniya so pen so manga kaoonayan ko manga langit na piyamanabad ago miyanga kokokog ka kiyararangitan sekaniyan.
Somiyalepot so bel ko ngirong iyan miyakapoon ko ngari iyan so pepekalengan a apoy na somiyokeyaw ron pen so pekedeg a waga.
Inikayang iyan so manga langit na miyanog sekaniyan a matatago so makapal a maliboteng ko didalem o manga ai niyan.
Miyageda sekaniyan ko pepapak a kaaden na lomiyayog mipeyag sekaniyan sii ko manga papak o ndo.
Inibongkos iyan sa ginawa niyan so maliboteng mililibet on so domedatem a manga gabon sa langit a mapepeno a oran.
Sii ko sindaw ko hadapan iyan na miyamangiteras on so kilakilat.
Mandiyadi na mindadalendeg so Allah roo sa langit na minigorong so sowara o Lebi a Maporo.
Inipana iyan so manga gasa na iniparak iyan so manga ridoay pikas iyan so manga kilakilat na piyakigorigaw niyan siran on.
Na kiyasawaan so didalem a ragat ago miyapayag so manga onayan o doniya sabap ko kiyambonget o Allah ago sabap ko kiyapamisenga niyan sa mabager.
Kiyawa ako niyan a poon sa poro na kiyapetan ako niyan biyaton ako niyan ko madalem a ig.
Siyabet ako niyan ko marangit a ridoay aken ago sii ko siran oto a pekegowad raken a tanto a manga babager a di saken.
Giyobat ako iran sii ko gawii a kamomoralai raken ogaid na so Allah i tomiyokod raken.
Inowit ako niyan ko madaya a darpa piyanabangan ako niyan ka kagiya miyasoat sekaniyan raken.
Pipiyapiyaan ako o Allah sabap ko kaontol aken sabap ko kalolompiyo o manga lima ko na biyalasan ako niyan.
Ka miyakedeg aken so manga lalan o Allah da ako nggolaola sa marata a mitalikod aken ko Tohan ko.
Si Daod a wata i Yasay na aya mama a inipangkat o Tohan sa maporo a so miyapili o Tohan o Yakob a madato ago so pekebabayaan a padidikir sa manga sabor sii sa Israil. Giyai i moripori a manga katero i Daod
Dii tero so Roh o Allah a nggolalan raken sisii so manga katero iyan ko dila aken.
Mitero so Tohan o Israil so Lakongan o Israil na pitero iyan raken a So dato a pendato ko manga taw sii ko kaontol a aya ipendato iyan na so kalek ko Tohan
Na lagid sekaniyan o sinar o alongan ko kapesebang iyan sii ko kada a gabon a kapipita ago lagid o kapekerap o paotanotan ko kiyaipos o oran.
Mataan den a datar oto so kebabadan raken ka mimbaal so Tohan sa da a ikeda iyan a kapasadan mipantag raken a matatanor ago di den kebaroba so langon a betad iyan. Pekaosoren iyan so kapiya ko i bobolos ago so langon a masisinganin aken.
Ogaid na so da a katohanan iyan a manga taw na lagid o manga sorok a ipelambeg a di keseko a lima.
Apiya antawaa i seko sa manga sorok na pekaosar sa tongkas o di na lawas o bangkaw na pembisolan ai baden sii ko katatagoan kiran.
Giyai i manga ngaran o Telo Kataw a lebi a manga wawaraw a mama i Daod si Yosib Basibit a poon sa Takimon na aya kiran olowan. Inatowan iyan a bangkaw so walo gatos a mama a miyapatay niyan ko miyakaisa a katidawa.
Aya ikadowa ko Telo Kataw na si Iliyasar a wata i Dodo a aya wata i Ahohi. Miyakaisa a gawii na ped sekaniyan i Daod isako raren iran so manga Pilistiyo a titimo a makipetidawa. Na tomiyailis so manga Israil
Ogaid na da den pagekar si Iliyasar ko titindegan iyan na piyamono iyan so manga Pilistiyo taman sa diyokawan a tanto a lima niyan a makakekempel ko pedang iyan. Na migay roo so Allah sa mala a kiyapakataban sangkoto a gawii. Oriyan iyan na mipeto so manga Israil ki Iliyasar ogaid na giya bo a kapetebani ran ko miyamatay.
Aya ikatelo ko Telo Kataw na si Samah a wata i Agi a poon sa Harar. Isako mbekebekes so manga Pilistiyo sii ko pangomaan a mapepeno a kodalis na piyalagoyan siran o manga Israil.
Ogaid na baden titindeg si Samah ko look o pangomaan na lininding iyan na piyamono iyan so manga Pilistiyo. Na migay roo so Allah sa mala a kiyapakataban.
Sii ko masa a kaperagon na telo ko Telo Polo kataw a manga poporo a olowan na siyongowan iran si Daod sii ko liyang sa Adolam na aden a sagorompong a manga Pilistiyo a kekampo ko Balintad a Ripaim.
Sa masa oto na sisii si Daod ko kota na aya kakadenan o manga sondaro a Pilistiyo na giya Bitlihim.
Na miyakasingayo si Daod a tig iyan a O ba aden bo a makakowa raken sa ig a poon ko paridi a marani ko gimowa a Bitlihim!
Sabap roo na so telo a manga wawaraw a mama na inopak iran mokit so kampo o manga Pilistiyo na somiyageb siran sa ig ko paridi a marani ko gimowa a Bitlihim na inowit iran ki Daod. Ogaid na di niyan kabaya o ba niyan inoma ka ba niyan den inodod a inisapaat ko Allah
A tig iyan a Mawatan raken ya Allah o ba aken inoma! Ba ini di rogo o manga mama a somiyong roo a iniserakan iran a niyawa iran? Na da on den inom si Daod. Giyanan i pinggolaola o telo kataw a manga wawaraw a sondaro.
Si Binayas a wata i Yahoyada a poon sa Kabsil na isa mambo ko kababantogan a manga sondaro a madakel a pinggolaola niyan a nggolalan ko kawaraw. Biyono iyan so dowa kataw a lebi a mabager a sondaro sa Mowab. Miyalosod sekaniyan pen ko galebo na miyakapatay ron sa arimaw sii ko kapengoran iyan sa ilo.
Na biyono iyan so mala a sondaro a Imisiren a makanggogomaan sa bangkaw. Aya bo a iniato ron i Binayas na bentol na inagaw niyan so bangkaw ko lima o Imisiren na aya niyan on inibono.
Giyanan i manga pinggolaola i Binayas a wata i Yahoyada. Datar sekaniyan sa bantogan o Telo Kataw a manga wawaraw
Na lebi sekaniyan a kiyabantogan a di so apiya antawaa ko Telo Polo Kataw ogaid na da sekaniyan mibilang ko Telo Kataw. Na initoro sekaniyan i Daod a maporo ko manga gordiya niyan.
Aya maaped ko Telo Polo na si Asahil a pagari i Yowab si Ilhanan a wata i Dodo a poon sa Bitlihim
Si Samah a poon sa Harod si Ilika a poon sa Harod
Si Hilis a poon sa Pilit si Ira a wata i Ikis a poon sa Tikowa
Si Abiyasar a poon sa Anatot si Mibonay a poon sa Hosiyah
Si Salmon a poon sa Ahoh si Maharay a poon sa Nitopah
Si Hilib a wata i Baanah a poon sa Nitopah si Itay a wata i Ribay a poon sa Gibiyah sa inged a Baniyamin
Si Binayas a poon sa Piraton si Hiday a poon sa manga baogan sa Gaas
Si Abiyalbon a poon sa Arabah si Asmabit a poon sa Bahorim
Si Iliyaba a poon sa Siyaalbon so manga wata i Yasin si Yonatan
Si Siyamah a poon sa Harar si Ahiyam a wata i Siyarar a poon sa Harar
Si Ilipilit a wata i Ahasbay a poon sa Maakah si Iliyam a wata i Ahitopil a poon sa Gilo
Si Hisray a poon sa Karmil si Paaray a poon sa Arab
Si Igal a wata i Natan a poon sa Sobah si Bani a poon sa Gad
Si Silik a so Amoniyo si Naharay a poon sa Birot a aya pegawid ko gomaan i Yowab a wata i Siroyah
Si Ira a poon sa Yatir si Garib a poon sa Yatir
Ogaid na pitero i Yowab ko dato a Pengnin ko ko Allah a pagomanan iyan so manga taw sa magatos takep ko kadakel iran imanto ago mamboway ka kadnan ko a dato kaan ka mailay! Ogaid na ino ngka ini kebayai nggolaola?
Apiya pen oto na domiyaag so katero o dato ki Yowab ago so manga olowan a sondaro na gomiyanat siran ko dato ago lomiyalakaw sa kambilanga iran ko manga taw sa Israil.
Rominipag siran sa Yordan na mikempo sa pagabagatan o siti a Arowir sii ko look o balintad sa inged a Gad. Ipoon roo na somiyong siran sa Yasir
Na tomiyaros den sa Giliyad ago sii pen sa Kadis sii ko pagiingedan o manga Hitiyo. Ipoon roo na somiyong siran sa Dan ago sii tampar sa sedepan taman sa Sidon.
Oriyan iyan na miyantap siran sa pagabagatan taman sa kokotaan a siti a Tiro ago sii pen ko langon a inged o manga Hibiyo ago manga Ikanaanen na sii sa moripori na somiyong siran sa Birsiba sii sa pagabagatan a Yodah.
Kagiya mipanagad iran so dalem a inged na komiyasoy siran sa Yarosalim ko kiyapopos o siyaw olan ago dowa polo gawii.
Na iniripot i Yowab ko dato so kadakel o manga taw walo gatos nggibo a manga mama a pekakena sa pedang sii sa Israil ago lima gatos nggibo sii sa Yodah.
Na misendit bo si Daod kagiya mapasad iyan milang so manga taw na pitero iyan ko Allah a Miyakandosa ko sa mala ko pinggolaola ko! Pengnin ko reka ya Allah a pakadaa ngka so kasalaan aken a oripen ka ka miyakanggolaola ko sa tanto a kalalalongan!
Sa da pen kapakambowat i Daod ko telondog a gawii na minitoron so katero o Allah ki Gad a so nabi i Daod. Pitero on o Allah a
Ika roo na go ngka teroa ki Daod a Giyai i pitero o Allah Began ko seka sa telo a pemilian. Pilia ngka so isa on a midaneg aken reka. 
Na somiyong si Gad ki Daod na piyanotol iyan on so pitero o Allah na iniise iyan a Antonaa i piliin ka? Telo ragon a taon sii ko inged ka o di na telo olan a kapepalagowi ngka ko manga ridoay ngka a peseloba reka o di na telo gawii a kasiksaa sa paniyakit ko inged ka? Na pamimikirana ngka na teroa ngka o antonaa i misembag aken ko Allah a somiyogo raken.
Tig i Daod a Tanto ako a masososa. Tomo a sii kami maolog ko lima o Allah ka mala so kapedi iyan pengnin ko a di ako maolog ko lima o manosiya!
Sabap roo na inowitan o Allah sa paniyakit a Israil ipoon sangkoto a kapipita taman ko kiyapopos o tiyaalikan iyan on na pito polo nggibo a manga Israil a miyamatay sii ko pirowarowangan o inged.
Kagiya beteren o malaikat a lima niyan sa kasiksaa niyan sa Yarosalim na mikerata a ginawa bo o Allah sabap ko morala na pitero iyan ko malaikat a pepaminasa ko manga taw a Kiyatangkaan den! Taregen ka a lima ngka! Sangkoto a oras na sisii so malaikat o Allah ko obay o pegegikan sa pereperan a rek i Araonah a Hibosiyo.
Miyailay i Daod so malaikat a pepekapatay ko manga taw na pitero iyan ko Allah a Saken i miyakandosa ago miyakanggolaola sa ribat. Giyangkai a manga taw na lagid baden o manga bilibili. Antonaa i miyanggolaola iran? Saken i pakatanai ngka sa lima ago so pamiliya ko.
Sii sangkoto a gawii na somiyong si Gad ki Daod na pitero iyan on a Song ka ko pegegikan i Araonah a Hibosiyo na mbaalen ka roo sa aparan so Allah.
Na somiyong roo si Daod ka ipenggolalan iyan so inisogo on o Allah a nggolalan ki Gad.
Kagiya mailay i Araonah so dato ago so manga sanasanaan iyan a pepekaantap rekaniyan na inalaw niyan siran. Gomipe sekaniyan ko lopa ko hadapan o dato
Na iniise iyan a Ino ka sii pekaoma kadnan ko a dato ko oripen ka? Pemasaan ko so pegegikan ka a inisembag i Daod kaan aken on mimbaal sa aparan so Allah kaan mitareg so kapesiksaa ko manga taw.
Kowaa ngka den kadnan ko a dato a tig i Araonah na sapaaten ka on ko Allah so apiya antonaa i kabaya a ka. Ilaya ngka ka kataya so manga sapi a kisapaat a totongen na kataya pen so parabowat ago manga kokoong sa sapi a ipagitagon on.
Imbegay aken reka ini langon dato na pengnin ko a terimaan o Allah a Tohan ka so ipesoasoat ka on.
Ogaid na pitero o dato ki Araonah a Kena mataan den a mbayadan ko reka saden sa arga iyan. Ka di aken isepaat ko Allah a Tohan ko so manga korban a petotongen a ba da a minibayad aken on. Sabap roo na piyamasa i Daod so pegegikan ago so manga sapi sa arga a lima polo a pelata a pirak.
Kagiya malokes den so Dato Daod a minitolod a idad iyan na lalayon sekaniyan tetenggaon apiya pen o petenggoban o manga talasogoay niyan.
Sabap roo na pitero iran on a Dato pakanggilobaa kami ngka sa raga a da makeroma a makapenalagad ago makasiyap reka. Pepekarembang sekaniyan reka kaan ka kaayawi.
Na mimbabanog siran sa dalem a inged a Israil sa mataid a babay na miyatoon iran si Abisag a taw sa Sonam na inowit iran ko dato.
Tanto ini a mataid a babay na pesiyapen iyan ago pepanalagadan iyan so dato ogaid na da den makebot o dato.
Miyakimosawir sekaniyan ki Yowab a wata i Siroyah ago si Abiyatar a imam na inogopan iran.
Ogaid na si Sadok a imam si Binayas a wata i Yahoyada so nabi Natan si Simay si Rey ago so manga gordiya i Daod na da siran tampil ki Adoniyas.
Na mikorban si Adoniyas sa manga bilibili manga sapi ago manga kaolit a nati a sapi sii ko lakongan sa Sohilit a marani sa In Rogil. Biyantowan iyan so langon a pagari niyan a manga wata o dato ago so langon a mama sa Yodah a aya sanasanaan sa torogan
Ogaid na da niyan bantowi so nabi Natan o di na si Binayas o di na so manga gordiya o dato o di na so pagari niyan a si Solaiman.
Mandiyadi na somiyong si Natan ki Batsiba a ina i Solaiman na iniise iyan on a Ba ngka da maneg a si Adoniyas a wata i Hagit na diyato iyan a ginawa niyan a di den katawan o kadnan ta a Daod?
Na mbegan ko seka sa osiyat a kilidas ka ko kapatay ago so wata a ka.
Song ka den nggagaan ko Dato Daod na teroa ngka on a Kadnan ko a dato ba ngka raken da sepaan a so wata aken a Solaiman na aya pekasambi reka a dato a magontod ko korsi i ka? Na ino si Adoniyas i pendato?
Na sii ko kandodoo ngka pen a dii makimbitiyarai ko dato na pekaoma ako na pemataanan aken so di ngka dii teroon.
Na somiyong si Batsiba ko miyalokes a dato na somiyoled ko rowang iyan a ron sekaniyan pepanalagadi i Abisay a taw sa Sonam.
Na somiyodiyod si Batsiba ko dato a piyagadatan iyan. Antonaa i pagangin ka? a iniise on o dato.
Pitero iyan a Kadnan ko inisepa ka raken sii ko Allah a Tohan ka a so wata aken a Solaiman na aya telondog reka a dato a pekaontod ko korsi i ka.
Ogaid na miyakandato den imanto si Adoniyas na di ngka ini katawan.
Mikorban sekaniyan sa tanto a madakel a sapi ago manga kaolit a nati a sapi ago manga bilibili na biyantowan iyan langon so manga wata o dato a manga mama ago si Abiyatar a imam ago si Yowab a komandir o manga sondaro ogaid na da niyan bantowi si Solaiman a wata a ka.
Na seka i pegilain o langon a manga Israil kadnan ko a dato ka nanayaon iran so kapeteroa ngka kiran o antawaa i pekatalondog reka a magontod ko korsi i ka.
Ka o di na amay den ka matay ka na saken ago so wata aken a Solaiman na iseyan sa lagid o manga makatipo.
Na sii ko di niyan pen dii kimbitiyarain ko dato na miyakaoma so nabi Natan.
Miyatero ko dato a Sisii so nabi Natan. Na miyangadap sekaniyan ko dato na somiyodiyod on.
Tig i Natan a Hey kadnan ko a dato ba ngka pitero a si Adoniyas na aya sembi reka a dato a magontod ko korsi i ka?
Ka sii den sangkai a gawii na lomiyalakaw sekaniyan a mikorban sa tanto a madakel a sapi manga kaolit a nati a sapi ago manga bilibili. Biyantowan iyan so langon a manga wata o dato a manga mama ago so manga olowan o manga sondaro ago si Abiyatar a imam. Imanto den na di siran dii kekan ago dii mamaginom a ped iyan a di iran dii teroon a Mamboway si dato Adoniyas!
Kagiya makarani den so kapetay i Daod na ininsaratan iyan si Solaiman a wata iyan a tig iyan a
Magaan ako den somong ko kobor. Na pakababager ka ago pakiilain ka a ginawa ngka a tito a mama
Na nggolalanen ka so ipepaliyogat reka o Allah Kedega ngka so manga lalan iyan na petomana ngka so manga taritib ago manga sogoan iyan ago so manga kokoman iyan ago manga insarat a misosorat ko Kitab o Mosa kaan mapiya i bobolos so langon a di ngka dii nggolaolaan apiya anda ka pesong.
Amay ka magiyanan na itoman o Allah so initopa niyan raken a tig iyan a O inengkaa o manga moriyataw ngka so manga okitokit iran ago peginetaw siran ko hadapan ko a mapaparatiyaya sa iklas ko poso iran ago niyawa na lalayon aden a moriyataw ngka a moontod ko korsi sa Israil a pendato on.
Na aden pen a ipaginsarat aken reka. Katawan ka den imanto o antonaa i inikidia raken i Yowab a so pinggolaola niyan ko dowa kataw a olowan o manga sondaro a Israil a si Abnir a wata i Nir ago si Amasa a wata i Yatir. Biyono iyan siran piyakatoga iyan so rogo iran sii ko masa a kalilintad a datar o sii ko katidawa na minidaket angkoto a rogo ko sambitan ko kasadan iyan ago so manga tinilas ko ai niyan.
Sii ko kaongangen ka na kidian ka on so patot rekaniyan ogaid na di ngka peroa i ba makasong sekaniyan ko kobor a ba lomilintad ko kiyalokes iyan.
Ogaid na kalimoon ka so manga wata i Barsilay a manga mama a taw sa Giliyad na pakapeda ngka siran ko pepemakakan sii ko lamisaan ka. Inogopan ako iran isako pepalagoyan aken so pagari ngka a Absalom.
Na tatademi ngka a sisii reka pen si Simay a wata i Gira a poon sa Bahorim sa inged a Baniyamin. Kiyapamanintaan ako niyan sa masakit sii ko gawii a kiyasong aken sa Mahanaim. Ogaid na isako somong sekaniyan sa kiyaalawa niyan raken sa lawasaig a Yordan na inisepa aken on sii ko Allah a di aken den bonoon.
Inonta bo na di ngka pelepasa sa kandanega on. Maongangen ka a mama na katawan ka o antonaa i ikidia ngka rekaniyan. Pakiwiten ka ko kobor sa kapekatogaa ko rogo iyan.
Oriyan iyan na miyatay si Daod na minitapi ko manga apo iyan a domedeke na sii sekaniyan inilebeng ko Siti o Daod.
Miyakapat polo ragon a kiyandato iyan sa Israil pito ragon sii sa Hibron ago telo polo ragon sii sa Yarosalim.
Na miyakasambi si Solaiman ki Daod a ama iyan a dato na miyakambeken piyapiya so kandadato iyan.
Samaoto na si Adoniyas a wata i Hagit na somiyong ki Batsiba a ina i Solaiman. Na iniise on i Batsiba a Ba kalilintad a minioma ngka? Oway kalilintad a inisembag iyan.
Na tig iyan pen a Aden a pengnin ko reka. Teroa ngka den a inisembag i Batsiba.
Katawan ka a tig iyan a kabenar aken so kadadatoi na miyainam o langon o manga Israil a saken i madato kiran. Ogaid na baden miyaalin so kapakambebetad na miyakowa o pagari aken so ndatoan ka minibegay ron o Allah.
Imanto na aden a satiman a pengnin ko reka di ngka pagendai. Teroa ngka den a tig i Batsiba.
Na tig iyan a Kapedipedi ka bo na pangniya ngka ko Dato Solaiman ka di niyan pagendaan so katero o ka a imbegay niyan raken si Abisag a taw sa Sonam a mapengaroma ko.
Oway den a tig i Batsiba. Imbitiyarai aken reka so dato.
Kagiya somong si Batsiba ko Dato Solaiman sa kipembitiyarain iyan on mipantag ki Adoniyas na tominindeg so dato a inalaw niyan na somiyodiyod on so dato na miyontod ko korsi iyan. Na piyakiwitan iyan sa korsi so ina iyan na miyontod si Batsiba ko kawanan iyan.
Aden a maito a pengnin ko reka a tig i Batsiba. Di ngka pagendai. Teroa ngka den ina ko a tig o dato ka di aken pagendaan.
Na tig i Batsiba a Pakipangaromaan ka ko pagari ngka a Adoniyas si Abisag a taw sa Sonam.
Iniise o dato ki ina iyan a Ino ngka pengniya a imbegay rekaniyan si Abisag? Datar o ba aya piyangni ngka na imbegay ron so ndatoan! Katawan ka a kaka sekaniyan a pagari aken na sii rekaniyan tomiyampil si Abiyatar a imam ago si Yowab a wata i Sorayas!
Mandiyadi na siyogo o Dato Solaiman si Binayas na siyongowan iyan si Adoniyas na biyono iyan.
Si peman si Abiyatar a imam na pitero on o dato a Kasoy ka ko lopa a ka sii sa Anatot. Patot a kebono ka ogaid na di aken seka mbonoon imanto ka kagiya kikibiren ka so Kaban sa Kapasadan o Allah sii ko masa o ama aken a Daod na miyakambagian ka ko langon a karomasayan iyan.
Na kinowaan i Solaiman si Abiyatar ko kaiimami ko Allah a aya kiyatoman o miyatero o Allah sii sa Siloh makapantag ko pamiliya i Ili.
So kiyanega i Yowab ko miyanggolaola  na miyagapas sekaniyan ko Barombarong o Allah na kiyapetan iyan so manga pangapanga o aparan.
Miyatero ki Dato Solaiman a miyagapas si Yowab ko Barombarong o Allah na sisii sekaniyan ko kilid o aparan. Na siyogo i Solaiman si Binayas a tig iyan a Ika roo na go ngka bonoa!
Somiyoled si Binayas ko Barombarong o Allah na pitero iyan ki Yowab a Pitero o dato a meliyo ka kon! Ogaid na tig i Yowab a Di sii ako den petay. Komiyasoy si Binayas ko dato na iniripot iyan on so inisembag i Yowab.
Na inisogo o dato ki Binayas a Nggolaolaa ngka so pitero iyan. Bonoa ngka na go ngka lebengen kaan mapakada rekami ago so pamiliya o ama aken so kasalaan ami sabap ko rogo o da a sala iyan a manga mama a piyakatoga i Yowab.
Ndanegen sekaniyan o Allah sabap ko rogo a piyakatoga iyan a da a katawi ron o ama aken a Daod ka biyono iyan a pedang so dowa kataw a mama a lebi a mapiya ago manga oontol a di sekaniyan a si Abnir a wata i Nir a komandir o manga sondaro a Israil ago si Amasa a wata i Yatir a komandir o manga sondaro sa Yodah.
Mitana ko olo i Yowab ago so kebabadan on so kiyapakatogaa ko rogo iran sa taman sa pakataman! Ogaid na mapakalintad o Allah sa taman sa pakataman so kebabadan ki Daod ago so pepemakaontod ko korsi iyan sii ko ndatoan iyan!
Mandiyadi na siyongowan i Binayas si Yowab na biyono iyan na inilebeng sekaniyan sii ko lopa iyan ko disirto.
Initoro o dato si Binayas a olowan o manga sondaro a minisambi ki Yowab na inisambi iyan si Sadok ki Abiyatar ko kaiimami.
Oriyan iyan na piyakisogoan o dato si Simay na pitero iyan on a Mbaalen ka a ginawa ngka sa walay sii sa Yarosalim na go ka on baling di ka peliyo ko siti a pegenebeneb sa apiya anda.
Sii ko gawii a meliyo ka on ago terapasen ka so Balintad a Kidron na ketangked ka a petay ka na mipembagolo ngka so kambonoa reka.
Tig i Simay a Mapiya so pitero o ka. Tomanen ko a oripen ka so pitero o ka kadnan ko a dato. Na miyatey a kiyabaling i Simay sa Yarosalim.
Ogaid na oriyan o miyakatelo ragon na miyalagoy so dowa kataw ko manga oripen i Simay a miyamagapas ko dato sa Gat a si Akis a wata i Maakah. Na miyatero ki Simay a So manga oripen ka na sii sa Gat.
Na siniyaan iyan so kimar iyan na somiyong ki Akis sii sa Gat sa kapenggilobaa niyan ko manga oripen iyan. Miyatoon iyan siran na minimbalingan iyan.
Kagiya matero ki Solaiman a gomiyanat si Simay sa Yarosalim ka somiyong sa Gat ago miyakakasoy
Na piyakisogoan sekaniyan o dato a tig iyan on a Piyakasepa aken seka ko Allah ago tiyapaosan aken seka sa Sii ko gawii a kapagawa a ka a song ka sa apiya anda na ketangked ka a petay ka. Sa masa oto na pitero o ka raken a Mapiya so pitero o ka na tomanen aken.
Na ino ngka da tomana so inisepa a ka ko Allah a da ngka paratiyayaa so inisogo aken reka?
Pitero pen o dato ki Simay a Katawan ka sii ko poso o ka so langon a marata a miyanggolaola ngka ko ama aken a Daod. Imanto na itena reka ini o Allah.
Ogaid na perakmatan ako niyan na ketatap a kapakambebeken o ndatoan o Daod ko hadapan o Allah sa taman sa pakataman.
Miyakipagabanga si Solaiman ki Piraon a dato sa Misir na piyangaroma niyan so wata i Piraon. Inowit iyan sekaniyan ko Siti o Daod taman sa da niyan mapasad mangon so torogan iyan ago so Timplo o Allah ago so pangeleban ko melilibeta sa Yarosalim.
Sa masa oto na sii pen dii korban so manga taw sii ko manga aparan a kikatatago ko manga bobongan ka kagiya da pen mabangon so timplo a kibantog ko Ingaran o Allah.
Pekebabayaan i Solaiman so Allah na ipepaginetaw niyan so manga taritib o ama iyan ogaid na di sekaniyan pen dii korban ago petotong sa doka sii ko manga aparan roo ko manga bobongan.
Miyakaisa a gawii na somiyong so dato sa Gibiyon sa kapekorban iyan roo ka giyanan i lebi a mala i kipantag a aparan sii ko bobongan. Na sanggibo a petotongen a ipesepaat iyan roo sangkoto a aparan.
Sii ko kiyagagawii niyan sii sa Gibiyon na mipeyag so Allah ki Solaiman a miyakaokit sa taginepen na pitero on o Tohan a Pangniya ngka so apiya antonaa i kabaya a ka a imbegay aken reka.
Tig i Solaiman a Tanto ngka a inikalimo so oripen ka a so ama aken a Daod sabap sa mapaparatiyaya sekaniyan reka a magiinontolan ago matito i poso. Initaros ka on angkai a mala a limo ka bigan ka sa wata a pekaontod ko korsi iyan sangkai a gawii.
Imanto ya Allah a Tohan ko na miyabaloy ako ngka a dato a minisambi ko ama aken a Daod. Ogaid na matag ako baden wata a di aken katawan o andamanaya i kipenggolalanen aken ko sangan aken.
Katii ako a oripen ka sii ko manga pagtaw a piyamili i ka a so kababantogan a manga taw a di kebilang aya pen o ba pegitonga.
Sabap roo na begi ako ngka sa somasabot a poso a mikokom aken ko manga pagtaw ngka kaan aken mapakapesenggaya so mapiya ago so marata. Ka o di na andamanaya i kapendatoi aken sangkai a kababantogan a manga pagtaw ngka?
Miyasoat so Allah sangkai a pangni o Solaiman.
Sabap roo na pitero on o Tohan a Sabap sa piyangni ngka ini a kena a ba so kalendo a omor o di na manga kakawasaan aya pen o ba so kapatay o manga ridoay ngka ka so sabot a mindato o ka sii ko kaontol
Na amponen aken so piyangni ngka. Mbegan ko seka sa maongangen ago somasabot a poso kaan da den a ba ngka datar aya pen o ba aden a pekatalingoma a makarepang reka.
Liyo ron pen na ibegay aken reka so da ngka pangniya ndatar so kakawasaan ago pangkatan kaan sii ko kaooyagoyag ka na da den a ba reka pekatingki ko manga dato.
Na o komedeg ka ko manga lalan aken a petomanen ka so manga taritib ago manga sogoan aken a datar o siyowa i Daod a ama a ka na mbegan ko seka sa malendo a omor.
Na giyoto a miyakanaw si Solaiman na kiyasabotan iyan a taginepen oto. Komiyasoy sekaniyan sa Yarosalim na tomitindeg ko danga o Kaban sa Kapasadan o Kadnan na somiyapaat sa manga korban a petotongen ago manga korban pantag bo ko kanggiginawai. Oriyan iyan na migay sa kandori ko langon a sanasanaan iyan.
Samaoto na aden a dowa ka taw a sondal a miyakaoma ko dato a tomitindeg ko hadapan iyan.
Na pitero o isa kiran a Kadnan ko saken ago giyangkai a babay na mababaling ko satiman a walay na mimbawata ako isako sisii sekaniyan sa walay a ped aken.
Sii ko ikatelo gawii kagiya mimbawata so wata aken na mimbawata mambo angkai a babay. Da den a ba mi ped ko walay ka sekami bo a dowa.
Sii ko kagagawii na miyatay so wata angkai a babay ka kiyaigaan iyan.
Sabap roo na mimbowat sekaniyan ko look a gawii na kinowa niyan so wata aken a poon ko kilid aken ko katotoroga raken. Tiyago iyan ko rareb iyan na inibetad iyan so miyatay a wata iyan sii ko rareb aken.
So kiyapita iyan kagiya magembowat ako a pekasoson ko so wata aken na miyatay bes ai! Ogaid na kagiya imolengan aken ko kaliwanag o kapipita na miyailay aken a kena a ba so wata a inimbawata aken.
Na tig o isa a babay a Di! So oyagoyag na aya ko wata so miyatay na aya ngka rek. Ogaid na itetegel o paganay a babay a Di! So miyatay i rek ka so oyagoyag i rek aken! Na mipewala siran ko hadapan o dato.
Tig o dato a Pitero o isa rekano a Oyagoyag so wata aken na so rek ka i miyatay na tig o isa rekano peman a Di! So wata a ka i miyatay na so rek aken i oyagoyag. 
Mandiyadi na somiyogo so dato sa mama a tig iyan a Witi ako ngka sa pedang. Na inowitan iyan sa pedang.
Na pitero o dato a Opaka ngka so oyagoyag a wata a madowa na began ka so sabagi on ko isa a babay na began iyo so sabagi on ko ped iyan.
Na so babay a aya oyagoyag so wata iyan na tanto sekaniyan a kiyagagawan ko wata iyan na tig iyan ko dato a Kapedipedi ka bo Kadnan ko began ka rekaniyan den so oyagoyag a wata! Di ngka mbonoa! Ogaid na tig o ped iyan a Da den a ba rekta on pekakowa. Potola ngka den a madowa!
Na sarta a inibegay o dato so inikokom iyan on a tig iyan a Began ka so oyagoyag a wata ko miyaona a babay. Di niyo mbonoa ka sekaniyan i ina iyan.
Dii ndatoan i Solaiman so dalem a inged a Israil.
Na giyai i manga olowan a sanasanaan iyan Si Asariyas a wata i Sadok a imam
Si Ilihorip ago si Ahayas a manga wata i Sisa a manga panonorat Si Yahosapat a wata i Ahilod a komikibir ko manga rikord
Si Binayas a wata i Yahoyada a komandir o manga sondaro Si Sadok ago si Abiyatar a manga imam
Si Asariyas a wata i Natan a maporo o manga sanasanaan sii ko manga probinsiya Si Sabod a wata i Natan a imam ago mosawira o dato
Si Ahisar na a komikibir ko torogan Si Adoniram a wata i Abda a tetandingan ko dii nggagalebek.
Aden a sapolo ago dowa a gobirnador i Solaiman sii ko manga probinsiya ko dalem a Israil a aya pembegay sa pangenengken ko dato ago so pamiliya niyan. So oman i isa kiran na pepekabegay sa pangenengken ko saolan sii ko saragon.
Katii so manga ngaran iran ago so manga inged a ndadatoan iran Si Bin Hor na sii ko kapalawan a inged sa Ipraim
Si Bin Dikir na sii ko manga siti a Makas Saalbim Bitsimis ago giya Ilon Bithanan
Si Bin Hisid na sii ko manga siti a Arobot ago Sokoh ago so dalem a inged a Hipir
Si Bin Abinadab na sii ko dalem a inged a Dor 
Si Baana a wata i Ahilod na sii ko manga siti a Taanak Migido ago so dalem a inged a Bit San a marani sa Saritan sa pagabagatan a siti a Yasriil ago taman den sa siti a Abil Mihola ago so siti a Yokmiyam
Si Bin Gibir na sii ko siti a Ramot sa Giliyad ago so langon a manga iito a inged sa Giliyad a rek o manga mbawataan o Yair a moriyataw o Manasih ago so inged a Argot sii sa Basan a rakes on so nem polo ago nem a manga ala a siti a kikokotaan a kitatanggalan a potaw so manga pintoan on
Si Abinadab a wata i Ido na sii ko inged a Mahanaim
Si Ahimaas na sii ko inged a Naptali 
Si Baana a wata i Hosay na sii ko inged a Asir ago so siti a Alot
Si Yahosapat a wata i Parowah na sii ko inged a Isakar
Si Simey a wata i Ila na sii sa inged a Baniyamin
Si Gibir a wata i Ori na sii ko inged a Giliyad a kiyandatoan gowani i Sihon a dato o manga Amoriyo ago si Og a dato sa Basan. Liyo pen sangkai a sapolo ago dowa na aden a isa a gobirnador ko dalem a inged a Yodah.
So manga taw sa Yodah ago sa Israil na datar sa kadakel o peted sa kilid a ragat di siran dii kekan ago dii mamanginom na palaya siran kikapipiya a ginawa iran.
Dii ndatoan i Solaiman so langon a inged ipoon ko Lawasaig a Yopratis taman ko inged o manga Pilistiyo ago taman den ko temanaan a Misir. Giyangkai a manga inged na pepemakabowis ki Solaiman ago masasakop iyan taman ko kaooyagoyag iyan.
So tetalagaden a pangenengken ki Solaiman ago so manga sanasanaan iyan sa oman gawii na sanggibo ago magatos ka gantang a arina dowa nggibo ago dowa gatos ka gantang a margas
Sapolo timan a sapi a tatangkalen dowa polo a sapi a tetalonen magatos a manga bilibili ago manga kambing a rakes o manga saladeng ago manga manok.
Dii ndatoan i Solaiman so langon a inged sii sa sedepan o Lawasaig a Yopratis ipoon sa Tipsah taman sa Gasa na lomilintad sekaniyan ago so langon a mbalabala on a inged.
Sii ko masa i Solaiman na so manga taw sa Yodah ago giya Israil ipoon sa Dan taman sa Birsiba na pepaginetaw a makasasarig a so oman i pamiliya a aden a sapadan iran a waged a obas ago kayo a higos.
Aden a pat polo nggibo a pekodalan i Solaiman ko manga koda a petoyok sa karo ago sapolo ago dowa nggibo a manga koda.
So manga gobirnador ko manga probinsiya sii ko oman i sangan iran a olanolan na ipembegay iran so manga pangenengken o Dato Solaiman ago so langon a dii kekan sii ko lamisaan iyan. Pegiktiyaran iran o ba aden a makorang on.
Pegowiten mambo o oman i gobirnador ko miyatendo a darpa so sangan iyan a bantad ago manga ragami a pekikan ko manga koda a petoyok sa karo ago so ped a manga koda.
Kagiya maneg i Hiram a dato sa Tiro a siyalawatan si Solaiman sa kadato a miyakasambi ki ama iyan a Daod na somiyogo sekaniyan sa manga sanasanaan ki Solaiman sabap sa lalayon sekaniyan dii makingginawai ki Daod gowani.
Na inipakawit i Solaiman angkai a lalag ki Hiram
Katawan ka a sabap ko dii kapakitidawa o ama aken a Daod ko manga ridoay niyan ko mbalabala na di sekaniyan pekabangon sa timplo a kibantog ko Ingaran o Allah a Tohan iyan taman sa da rekaniyan mibegay o Allah so kapakataban ko langon a ridoay niyan.
Ogaid na imanto na piyakalintad kami o Allah a Tohan ko ago so langon a nasiyon ko mbalabala da den a ba ko ridoay o di na kasiksaan.
Kagiya ka maoto na miyapamikir aken a mbangon ako sa timplo a kibantog ko Ingaran o Allah a Tohan ko ka giyoto i miyatero o Allah ko ama aken a Daod a tig iyan a So wata a ka a pekaontoden aken ko korsi o ndatoan a kisambi reka na sekaniyan i mbengon ko Timplo a kibantog ko Ingaran aken.
Sabap roo na pakipamataan ka para raken so manga kayo a sidro sa Libanon. So manga mama ko na pagogopan iran so manga mama ngka na tendanan ko seka ko manga mama ngka sa apiya antonaa i peteroon ka a sokay. Katawan ka a da a ba rekami matao mata sa manga kayo a datar o manga mama ngka roo sa Sidon.
Kagiya maneg i Hiram so katero i Solaiman na tanto niyan a inikasoat na tig iyan a Podin so Allah imanto a gawii ka bigan iyan si Daod sa maongangen a wata a makandato sangkai a kababantogan a nasiyon!
Mandiyadi na piyakiwitan i Hiram sa katero si Solaiman a tig iyan a Miyatarima aken so inipakawit ka raken a lalag na ipenggolalan aken so langon a kabaya a ka a kambegi aken reka sa manga tarakayo a sidro ago goo.
So manga mama ko na ipenggosod iran ai tomondagay ipoon sa Libanon na taman ko ragat. Na pegaroren iran sii ko ragat taman ko darpa a kabaya a ka a pagowitan on. Roo iran mapemoka a kesangan o manga mama ngka. Makapantag reka na tomana ngka so kabaya aken a kambegi ngka ko manga pamiliya ko ko torogan aken sa pangenengken.
Sii sangkai a okit na ipembegay i Hiram so langon a tarakayo a sidro ago goo a kabaya i Solaiman
Na ipembegay mambo i Solaiman ki Hiram so pito gatos ago pat polo nggibo ka gantang a trigo ago pat gatos ago pat polo nggibo ka litro a da a simo iyan a lana a olibi sa oman ragon a pekikan ko manga mama niyan.
Bigan o Allah si Solaiman sa ongangen a so den so initopa niyan on. Lomilintad a dii kandolona i Hiram ago si Solaiman na mimbaal siran sa kapasadan.
Piyantonan nggagalebek i Solaiman so telo polo nggibo a manga mama a poon ko dalem a Israil.
Piyakasesaliob iyan siran makasong sa Libanon a sapolo nggibo ko saolan kaan saolan a katatago iran sa Libanon ago dowa olan sii sa walay. Si Adoniram na aya tetandingan ko dii nggagalebek.
Aden a walo polo nggibo a pananapil i Solaiman sa ator sii ko manga bobongan ago pito polo nggibo a di niyan on dii pakanggosoden
Ago taman den ko telo nggibo ago telo gatos a manga kapatas iran a aya pepagipat ko galebek ago pepamando ko kigagalebek a manga mama.
Sabap ko sogoan o dato na pepamangowa siran a poon ko dii nggalebekan sa manga ala a manga pipiya a piyanapilan a ator a pembaalan ko onayan o Timplo o Allah.
Sii ko ikapat gatos ago walo polo ragon ko oriyan o kiyapakaliyo o manga Israil sa inged a Misir sii ko ikapat ragon a kiyapakandato i Solaiman sa ndatoan a Israil sii ko olaolan a Sib a so ikadowa a olanolan na inepoonan iyan den mangon so Timplo o Allah.
Giyangkoto a Timplo na dowa polo ago pito ka mitros a katas iyan siyaw ka mitros a kabelang iyan ago sapolo ago telo ago tenga ka mitros a kaporo iyan.
So liyoliyowan sii ko onaan o Timplo na siyaw ka mitros a kabelang iyan a datar sa kabelang o Timplo na pat ago tenga ka mitros a katas iyan a minioman ko katas o Timplo.
Pimbaalan pen i Solaiman sa manga sisimpit a manga dirowasa ko manga pangeleban iyan.
So liyo o pangeleban sa talikodan o Timplo ago sii ko mbala on na pimbaalan iyan sa telo ka andana a pirowarowangan a midedeket ko pangeleban.
So kababaan a andana na pito ago tenga ka piya a kabelang iyan so ikadowa ka andana na siyaw ka piya a kabelang iyan na so ikatelo ka andana na sapolo ago tenga ka piya a kabelang iyan. Sii ko liyo o Timplo na pimbaalan iyan sa manga kepasigan o manga dolog sii ko pangeleban kaan di kigaang ko pangeleban.
Sii ko kapembangona ko Timplo na aya bo a pekeosar on na manga ator a kiyapanapilan den sii ko kowari kaan da den a ba on keneg a bakbak panasang o di na ped a kasangkapan a potaw sii ko di ron dii kambalaya.
So gimowa o kababaan a andana ko Timplo na sii tampar sa pagabagatan a aden a towak on a ipepanik ko ikadowa andana na lagid oto mambo ko ikatelo.
Na miyapasad i Solaiman so kiyambalaya niyan ko Timplo. Inalkobaan iyan a aya manga dolog iyan ago manga papan na sidro.
So telo ka andana a pimbaalan iyan a midedeket ko pangeleban o Timplo sa liyo na pito ago tenga ka piya a kaporo o oman i isa ka andana. Na midedeket ai ko pangeleban o manga dolog a kayo a sidro.
Na miyakatalingoma so katero o Allah ki Solaiman a tig iyan a
Makapantag sangkai a Timplo a pembangonen ka na o petomana ngka so manga taritib aken ago di ngka dii nggolalan so manga kokoman aken ago peparatiyayaan ka so langon a sogoan aken na itoman aken reka so initopa ko ko ama a ka a Daod.
Ka keden ako sii ko manga Israil ago di aken den telikodan so manga pagtaw aken a Israil.
Na biyangon i Solaiman so Timplo na inimasad iyan.
Liyapisan iyan so manga keleb iyan sa soled sa manga papan a sidro ipoon ko salasa na taman sa alkoba na siyalasaan iyan so Timplo sa manga papan a goo.
Siyaw ka mitros ipoon ko talikodan o Timplo na pimbaalan iyan sa pagelet a manga papan a sidro ipoon ko salasa taman ko alkoba. Giyangkai a rowang sii sa tampar sa talikodan na aya Lebi a Soti a Darpa.
So rowang sii ko onaan angkai a rowang na sapolo ago walo ka mitros a katas iyan.
So manga papan a kayo a sidro ko soled o Timplo na piyamangokiran sa inisayan sa manga babasal ago kikabebekar a obarobar. So langon a manga keleb roo sa soled na palaya den kilalapisan sa kayo a sidro a da den a ba on keilay a ator.
Biyangon mambo i Solaiman so torogan iyan na miyakasapolo ago telo ragon a kiyapasada niyan on.
Mimbaal sekaniyan on sa rowang a bebetowan sa Rowang sa Kalasan sa Libanon a pat polo ago nem ka mitros a katas iyan ago dowa polo ago telo ka mitros a kaolad iyan ago sapolo ago telo ago tenga ka mitros a kaporo iyan. Piyolaosan iyan sa telo koyog a manga polaos a kayo a sidro a itotokod ko manga dolog a kayo a sidro.
Inatepan ai sa kayo a sidro ko liyawaw o manga dolog a tomatana ko poro o manga polaos a pat polo ago lima timan a manga dolog a sapolo ago lima ko oman i sakoyog on.
So oman i sabala a keleb iyan na aden a telo koyog a manga rowasan on a makasesangora.
So langon a pintoan on na pat pasagi a makapepantag so oman i telo ron.
Pimbaalan iyan pen sa rowang a bebetowan sa Rowang o manga Polaos a dowa polo ago telo ka mitros a katas iyan ago sapolo ago telo ago tenga ka mitros a kabelang iyan. Sii ko panempang iyan na aden a liyoliyowan on a aden a manga polaos on a itotokod ko atep iyan.
Pimbaalan iyan so torogan sa darpa a katatagoan ko korsi iyan a bebetowan sa Rowang a Pengokoman a ron sekaniyan pepangokom na liyapisan iyan ai sa kayo a sidro ipoon ko salasa iyan taman ko alkoba niyan.
So manga rowang a kedenan i Solaiman na matatago sii sa talikodan o Rowang a Pengokoman a so kiyambaali ron na datar o manga ped iyan. Na inimbaal iyan pen so karoma niyan a so wata a babay o Radiya Piraon sa datar oto a torogan.
Langon angkai a manga walay a rakes on so mala a lamalama na pimbaalan a manga pipiya a manga ator ipoon ko onayan iyan taman ko atep iyan. Giyangkai a manga ator na miyatiyagar ko kowari a piyanapilan ago tiyanor a gabas ko oman i pat a rogo niyan.
So kaoonayan on langon na manga ala ago manga pipiya a ator a so ped na pat ago tenga ka mitros a katas iyan a so manga ped na tetelo ago tenga ka mitros.
So manga pipiya a ator a pimbaalan a manga pangeleban na pipendayan na miyaosar on mambo a manga tokod a kayo a sidro.
So mala a lamalama o torogan na piyangeleban sa tetelo gontor a piyanapilan a manga ator a oman i telo gontor na giyontoran sa dolog a kayo a sidro a datar mambo o manga pangeleban o lamalama o Timplo o Allah ago so liyoliyowan iyan.
Piyakisogoan i Solaiman si Horam roo sa siti a Tiro.
Wata sekaniyan o balo a babay a ped ko mbatabataa Naptali na so ama iyan na taga Tiro a panday sekaniyan sa tombaga. Tanto a mapasang si Horam a tadiyam ko langon a pitibarangan a kapenday sa tombaga. Miyakaoma sekaniyan ki Solaiman na pinggalebek iyan so langon a galebek a piyakisangan on.
Tomiyowang sekaniyan sa dowa timan a polaos a tombaga a so oman i isa on na walo ka mitros a katas iyan a aya takes o kalililin iyan na lima ago tenga ka mitros.
Mimbaal sekaniyan pen sa dowa timan a ipopondiyong ko polaos a tiyowang a tombaga a imbatog ko poro o manga polaos a so oman i ipopondiyong on na manga dowa ago tenga ka mitros a kaporo iyan.
Oman i ipopondiyong on na piyagartaan sa pito timan a inisayan sa siyobid a manga rantay.
Mimbaal sekaniyan pen sa dowa koyog a inisayan sa manga granada a ililibet ko siyobid a manga rantay a inipagarta ko ipopondiyong ko poro o oman i polaos.
So manga ipopondiyong ko poro o manga polaos ko soled o liyoliyowan na inisayan sa obarobar a kayopo a manga dowa ka mitros a kaporo iyan.
Sii ko ipopondiyong ko oman i polaos sii sa tampar sa poro o katitiboron iyan ago sii ko obay o siyobid a manga rantay na ndodon so inisayan sa dowa gatos a granada a piyakakoyog sii ko melilibeta on.
Piyakatindeg i Horam so manga polaos ko danga o gimowa o Timplo. So polaos a tampar sa pagabagatan na bitowan iyan sa Yakin na so tampar sa pagotaraan na bitowan iyan sa Bowas.
So manga ipopondiyong ko poro o manga polaos na mbobontal sa obarobar a kayopo. Na miyapasad so kiyambaali ko manga polaos.
Mimbaal si Horam sa maolad a matiboron a tangela sa ig a pepangonaban a tiyonaw a tombaga a pat ago tenga ka mitros a kaolad iyan ago manga dowa ago tenga ka mitros a kaporo iyan. Na aya takes o kalililin iyan na sapolo ago telo ago tenga ka mitros.
Sii ko kababaan o bibir iyan na piyagartaan so tangela sa dowa koyog a inisayan sa manga babasal a ililibet on a so oman i tenga ka mitros na sapolo a babasal on. Na tiyowang ai a maoonay ko tangela.
Giyangkai a tangela na inibatog ko likod o sapolo ago dowa a manga mama a sapi a tombaga a so telo ron na somasangor sa pagotaraan so telo ron na sii sa sebangan so telo ron peman na sii somasangor sa pagabagatan ago so telo ron pen na sii sa sedepan.
Manga telo ka porgada a kakapal o tangela na so bibir iyan na lagid o ngari o tagayan a inisayan sa obarobar a kayopo. Ketagoan ai sa pat polo ago pat nggibo ka litro a ig.
Mimbaal pen si Horam sa sapolo a mapepegalinalin a manga batoga a tombaga a so oman i isa on na nem ka piya a katas iyan nem ka piya a kabelang iyan ago pat ago tenga kapiya a kaporo iyan.
Giyai i kiyambaali ko batoga So manga keleb iyan na midedeket ko matatadeng a manga tokod ko oman i rogo niyan.
Sii ko manga keleb iyan ago sii pen ko manga tokod na piyagartaan sa manga toladan a manga arimaw manga sapi ago manga malaikat. Na sii sa poro ago sa baba o manga toladan a arimaw ago manga sapi na piyagartaan sa inisayan sa manga titiboron.
So oman i batoga na aden a pat on timan a tirikan a tombaga ago tombaga a manga pansara. Sii ko pat a rogo niyan na aden a manga tombaga a pembatogan ko palanggana na piyagartaan so manga pembatogan sa manga titiboron ko oman i rogo niyan.
Sii ko poro o batoga na aden a matitiboron on a pembatogan ko palanggana. Aya kaporo iyan na isa ago tenga ka piya na aya kaolad iyan na kalalawanan so dowa ka piya. Na inokiran ai langon ko melilibeta on.
So pat timan a manga tirikan o batoga na sii ko didalem o manga keleb on a so manga pansar o tirikan na maoonay ko batoga. Aya kaolad o oman i isa a tirikan na dowa polo ago lima ka porgada.
Pimbaalan ai a lagid o tirikan a karo. So pansar iyan so manga toker iyan so liyo o totokeran on ago so look iyan na palaya den tiyowang a tombaga.
So oman i batoga na aden a pat timan a kapeta iyan a nggagaisa ko oman i rogo niyan a kipakadodogar ko batoga ago maoonay ron.
Sii ko liyawaw o batoga na piyamalagenan so bibir iyan sa siyaw ka porgada a kaolad iyan. So manga tokod ago manga keleb iyan na makapagoonaya ko poro o batoga.
So manga tokod ago manga keleb na piyagartaan sa manga toladan a manga malaikat manga arimaw ago manga kayo a korma sii ko oman i kepakay a keokiran on na aden mambo a manga inisayan sa titiboron ko melilibeta on.
Giyoto i kiyambaali ko sapolo a manga batoga. Langon ai na sasatiman a tiyowangan on na ndatadatar sa kala ago paras.
Mimbaal pen si Horam sa sapolo a tombaga a palanggana a oman i isa on na tiyago ko oman i batoga. Oman i isa on na nem ka piya a kaolad iyan na walo gatos ago walo polo ka litro a peketago on.
Oriyan iyan na piyakisogoan o Dato Solaiman so langon a pelokelokesen sa Israil a domarpa rekaniyan a rakes o langon a olowan ko mbatabataa ago so manga nakoda ko oman i pamiliya a Israil na inisogo iyan kiran a pagawidan iran so Kaban sa Kapasadan o Allah a poon sa Siyon a Siti o Daod.
Miyalimod so langon o manga mama sa Israil ko Dato Solaiman sii ko gawii a kapista sii ko olanolan a Itanim a so ikapito a olanolan.
Kagiya makaoma so langon a pelokelokesen sa Israil na kinowa o manga imam so Kaban o Allah
Na inawidan iran ko Timplo o Allah. So manga imam ago so manga Libitiyo na inawidan iran on mambo so Barombarong a dii Telabokan ago so langon a soti a kasangkapan on.
Na so Dato Solaiman ago so langon o manga Israil a maaped iyan na miyalimod siran ko hadapan o Kaban na mikorban siran sa tanto a madakel a bilibili ago manga sapi a di den kisorat o di na keitong.
Oriyan iyan na inisoled o manga imam so Kaban sa Kapasadan o Allah sii ko darpa iyan sa soled o Timplo sii ko Lebi a Soti a Darpa na sii ran inibetad ko atag o manga papak o dowa timan a piyagtaotaw a manga malaikat.
Kikakayat so manga papak o manga malaikat sii ko darpa a katatagoan ko Kaban na kasasayapan iran so Kaban ago so manga tibal iyan.
Giyangkai a manga tibal iyan na matas ka so manga poro iran na pekeilay sii ko Soti a Darpa a matatago ko onaan o Lebi a Soti a Darpa ogaid na kena a ba pekeilay sii sa liyo o Soti a Darpa na taman den imanto na ndodoo den.
Da den a ba matatago ko soled o Kaban a rowar ko dowa timan a mapapapan a ator a tiyago on o Mosa sii sa Palaw a Sinay a ron mimbaal so Allah sa kapasadan mipantag ko manga Israil kagiya makaliyo siran sa Misir.
Kagiya lomiyo so manga imam ko Soti a Darpa na minipeno so gabon ko Timplo o Allah.
Na di mipenggolalan o manga imam so galebek iran on sabap ko gabon ka so bantogan o Allah na minipeno ko Timplo niyan.
Na giyoto a pitero i Solaiman a Miyatero den o Allah a sii sekaniyan keden ko maitem a gabon
Na imanto ya Allah na matamataan a inimbaal aken seka sa mapiya i paras a Timplo a so darpa a kedenan ka sa taman sa pakataman.
Sii ko katitindeg roo pen o langon a miyalimod a Israil na siyangoran siran o dato na riyakmatan iyan siran.
Tig iyan a Podin so Allah a Tohan o Israil ka nggolalan ko kapaar iyan na minitoman iyan so initopa niyan ko ama aken a Daod. Ka tig iyan on a
Ipoon ko gawii a kiyapakaliyowa ko ko manga pagtaw aken a manga Israil sii sa Misir na da ako den pamili sa siti sii ko apiya anda ko manga mbatabataa a Israil a ron mabangon so Timplo a pesimbaan raken ogaid na pinili aken seka Daod a makandato ko manga pagtaw aken a Israil.
Miyapamola ko poso o ama aken a Daod sa kambangon iyan sa timplo a kibantog ko Ingaran o Allah a Tohan o Israil.
Ogaid na pitero on o Allah a Sabap sa miyapamola ko poso o ka a kambangon ka sa timplo a kibantog ko Ingaran aken na miyakanggolaola ka sa mapiya sa kiyapamikira ngka on.
Ogaid na kena a ba seka i mbangon ko Timplo ka so wata a ka a mama a rogo o ka ago sapo o ka i pekabangon ko Timplo a kibantog ko Ingaran aken.
Na initoman den imanto o Allah so minitopa niyan miyakasambi ako den ko ama aken a Daod na moontod ako imanto ko korsi o Israil a so den so initopa o Allah na miyabangon aken so Timplo a pekibantog ko Ingaran o Allah a Tohan o Israil.
Singgayan aken roo sa darpa o Kaban a ron matatago so kapasadan a pimbaalan o Allah mipantag ko manga apo tano isako pakaliyon iyan siran sa Misir.
Mandiyadi na tominindeg si Solaiman ko danga o aparan o Allah ko hadapan o miyalimod a manga Israil na inibayaw niyan a lima niyan sii sa langit
Na pitero iyan a Ya Allah a Tohan o Israil da den a ba ngka datar a tohan sii sa langit sa poro o di na sii sa doniya sa kababaan a lalayon ka dii inggolalan so kapasadan ka a pepakiilay ngka so gagaw ngka ko manga oripen ka a mapaparatiyaya reka sa iklas ko manga poso iran.
Initoman ka so initopa ngka sii ko oripen ka a Daod a ama aken so initopa o ngari i ka na initoman den o manga lima ngka a datar imanto a gawii.
Imanto ya Allah a Tohan o Israil na tomanen ka sabap ko ama aken so minitopa ngka on isako teroon ka a Lalayon aden a moriyataw ngka a pekaontod ko hadapan aken sii ko korsi o Israil asar a pepiyapiyaan iran so olaola iran ko kapepaginetaw iran ko hadapan aken a datar o siyowa a ka.
Imanto hey Tohan o Israil na tomanen ka so katero o ka a initopa ngka ko oripen ka a Daod a ama aken.
Ogaid na ba mataan a keden so Tohan sii sa doniya? So manga langit apiya so pipeporoan ko langit na di ka on kemin aya pen angkai a Timplo a biyangon aken!
Ogaid na pakinega ngka so kapepangangarapan aken a oripen ka ago so kapepangangampedian aken ya Allah a Tohan ko na ampona ngka so pepangnin ko reka sii sangkai a gawii.
Pengnin ko a pagipaten ka angkai a Timplo sa gagawii daondaw a giyangkai a darpa a pitero o ka a So Ingaran aken na ketago roo. Pakinega ko ngka igira a pesengor ako sangkai a Timplo a pepangangarapan.
Ampona ngka so manga pangni aken a oripen ka ago so manga pagtaw ngka a Israil igira a pepangangarapan kami a somasangor sangkai a darpa pakinega ngka san sa kasorgaan a so kakadenan ka na amay ka maneg ka na rila ka.
Amay ka makasela so taw ko siringan iyan na go piyaliyogatan a makapesepa na amay ka makaoma a pesepa sii ko hadapan o aparan ka sii sangkai a Timplo
Na pakinega ngka so sapa iyan san sa kasorgaan na go ngka siran kokoma a manga oripen ka. Salaa ngka so miyakasela na sii ngka tanaan ko olo niyan so pinggolaola niyan. Payaga ngka a miyakabenar so da a sala iyan na go ngka pemataani so kada a peleng iyan on.
Igira a tiyaban o manga ridoay iran so manga pagtaw ngka a Israil sabap sa miyakandosa siran reka na amay ka mananangoran siran reka peroman ago petetaobat sii ko Ingaran ka a pepangangarapan ago pepangangampedian reka sii sangkai a Timplo
Na pakinega ngka san sa kasorgaan na rilaan ka so dosa o manga pagtaw ngka a Israil na pakakasoya ngka siran ko inged a inibegay ngka ko manga apo iran.
Igira a pangalelekeban so manga langit a da a oran sabap ko kiyapakandosa reka o manga pagtaw ngka na amay ka mangangarapan siran a somasangor sangkai a darpa ago teobat siran sii ko Ingaran ka ago talikodan iran so dosa iran sabap ko kiyasiksaa ngka kiran
Na pakinega ngka san sa kasorgaan na rilaan ka so dosa o manga oripen ka a manga pagtaw ngka a Israil. Pangendaon ka kiran so ontol a ipeginetaw iran na pakiorani ngka so inged a inibegay ngka a kawali iran.
Igira a miyakatalingoma so taon o di na kasiksaan ko inged o di na manga paniyakit manga merat o di na manga tarapan o di na kalikopan siran o manga ridoay iran a gomiyobat ko apiya anda ko manga siti ran a apiya antonaa a morala o di na paniyakit a miyakatalingoma
Na amay ka mangangarapan o di na mangangampediyan so apiya antawaa ko manga pagtaw ngka a Israil a tiyarima iyan so karomasayan o poso iyan ago papaladen iyan a manga lima niyan a maantap sangkai a Timplo
Na pakinega ngka san sa kasorgaan a kakadenan ka. Rilai ngka sekaniyan ago kokoma ngka. Kidian ka ko oman i taw so patot ko langon a miyanggolaola niyan sabap ko katawi ngka ko mapeniniyat iyan
Kaan ka iran mikalek ko kaooyagoyag iran sii ko inged a inibegay ngka ko manga apo ami.
So peman so rait a kena a ba ped ko manga pagtaw ngka a Israil ka miyakapoon sa mawatan a inged sa kasimbaa niyan reka
na amay ka makaoma ago mangangarapan sekaniyan a somasangor sangkai a Timplo
Na pakinega ngka san sa kasorgaan a kakadenan ka na nggolaolaa ngka ko rait so apiya antonaa i piyangni niyan reka kaan katokawi o langon a taw sa doniya so Ingaran ka ago ikelek ka iran a datar o siyowa o manga pagtaw ngka a Israil ago katokawan iran a giyangkai a Timplo a biyangon aken na aya darpa a pesimbaan reka.
Igira a dii makitidawa so manga pagtaw ngka ko manga ridoay iran apiya anda ngka siran pakasonga na igira a pepangangarapan siran reka ya Allah a sii siran somasangor sangkai a siti a inaraw ngka ago so Timplo a biyangon aken a pesimbaan reka
Na pakinega ngka san sa kasorgaan so kapepangangarapan ago kapepangangampedian iran na pamayandegen ka so kabenar iran.
Igira a miyakandosa siran reka  a kiyararangitan ka siran ago piyalad ka siran ko ridoay iran a tomiyaog kiran sii ko inged iyan apiya anda ko mawatan o di na marani
Na pakinega ngka so kapepangangarapan o manga pagtaw ngka. O alina iran so poso iran sii ko inged a initaog siran on na go miteobat ago miyangangampedian reka sii ko inged o tomiyaban kiran a tig iran a Miyadosa kami miyakanggolaola kami sa marata na pakinega ngka siran ya Allah.
O pananangoran siran reka peroman sa iklas ko poso ago niyawa iran sii ko inged o manga ridoay ran a tomiyaog kiran na o mangangarapan siran a sii somasangor ko inged a inibegay ngka ko manga apo iran ago sii ko siti a inaraw ngka ago so Timplo a biyangon aken a pesimbaan reka
Na pakinega ngka so kapepamangni ran ago kapepangangampedian san sa kasorgaan a kakadenan ka na pamayandegen ka so kabenar iran.
Rilai ngka so manga pagtaw ngka a miyakandosa reka na rilaan ka so langon a sala iran a minisopak reka na pakikapediin ka siran ko tomiyaban kiran
Ka manga pagtaw ngka siran ago manga kawali a piyakaliyo ngka sa Misir a giyangkoto a rapog a pekatonag sa potaw.
Kagiya mapasad i Solaiman so kiyambalaya niyan ko Timplo o Allah ago so torogan o dato ago miyatoman iyan so langon a miyasingayo iyan a sowaan iyan
Na mipeyag rekaniyan so Allah sa ikadowa a datar o kiyapeyag iyan on sii sa Gibiyon.
Na pitero rekaniyan o Allah a Miyaneg aken so kiyapangangarapan ago so kiyapangangampedian ka ko hadapan aken. Inisenggay aken a soti angkai a Timplo a biyangon ka a aya raken pesimbaan sa taman sa pakataman. Na kelalayon on so manga mata ko ago so poso aken.
So seka on peman na o pepaginetaw ka ko hadapan ko a maiisaisa so poso o ka a magiinontolan ka a datar o siyowa o ama a ka a Daod ago di ngka dii nggolalan so langon a ipesogo aken ago petomanen ka so manga taritib ago manga kitab aken
Na pakapembekenen ko so di ngka dii kandato sii sa Israil sa taman sa pakataman a so den so initopa ko ki Daod a ama a ka isako teroon ko ron a Lalayon aden a isa ko moriyataw ngka a dii ndato sii ko korsi sa Israil.
Ogaid na o talikodi ako ngka o di na so manga moriyataw ngka ago di niyo tomanen so manga sogoan aken ago manga taritib a inibegay aken rekano ka sii kano baden pepangongonotan ko ped a manga katohanan sa kasimbaa niyo ron
Na pekaawaan aken so manga Israil ko lopa a inibegay aken kiran ago pagawaan ko angkai a Timplo a inisenggay aken a soti a pekibantog ko Ingaran aken. Samaoto na so manga Israil na pembaloy a pananaroon ago mapegongatonga o langon o manga taw.
Na giyangkai a Timplo na kebaloy a batiyong a miyanga bibinasa na so langon a pepekasagad on na pekebengang a dii mananagetek a peteroon iran a Ino ai penggolaolaa o Allah sangkai a inged ago giyangkai a Timplo?
Na sembag so manga taw a tig iran a Sabap sa tiyalikodan iran so Allah a Tohan iran a miyakaliyo ko manga apo iran sii sa Misir ka aya iran kiyababayaan so ped a manga katohanan a pepangongonotanan ago pepamanimbaan iran giyanan i sabap a initana kiran o Allah angkai langon a morala. 
Kagiya maipos so miyakadowa polo ragon na miyapasad den mangon i Solaiman angkai a dowa a walay a so Timplo o Allah ago so torogan o dato.
Si Hiram a dato sa Tiro na miyapakiwit iyan on so langon a tarakayo a sidro ago kayo a goo ago bolawan a kebayaan i Solaiman sangkai a galebek. Na kagiya mapasad den na bigan o dato Solaiman si Hiram sa dowa polo a manga siti sii sa Galili.
Gomiyanat si Hiram sa Tiro ka pagilain iyan angkai a manga siti ogaid na da sekaniyan on masoat.
Na tig iyan a Antona ini a manga siti a inibegay ngka raken pagari ko!? na bitowan iyan siran sa Lopa a Da a Bali niyan a aya niyan den ngaran taman imanto.
Kiyapakiwitan den i Hiram si Solaiman sa pat nggibo ka kilo a bolawan.
Inosar o Dato Solaiman so manga mama a piyantonan iyan nggagalebek sa kiyabangona niyan ko Timplo o Allah so torogan iyan so Milo ago so pangeleban a Yarosalim ago so manga siti a Hasor Migido ago Gisir.
(Giya Gisir na giyobat gowani o Piraon a dato sa Misir a inagaw niyan ago tiyotong. Piyamono iyan so kibabaling on a manga Kanaaniyo na inibegay niyan so siti a pamemegayan ko wata iyan a babay ko kiyakawinga on ki Solaiman.
Na biyangon peroman i Solaiman a Gisir.) Biyangon iyan pen a Kababaan a Bit Horon
Baalat ago giya Tadmor sii ko disirto sa Yodah a maaped ko inged iyan
Taman den ko langon a manga siti a petegoan sa manga tamok iyan so manga karo niyan ago so manga koda iyan. Biyangon iyan so apiya antonaa i kebayaan iyan sii sa Yarosalim sii sa Libanon ago sii ko dalem o inged a kandadatoan iyan.
Ogaid na da den a piyangongoripen i Solaiman ko manga Israil siran i manga sondaro niyan so manga sanasanaan iyan ko di niyan dii kandato so manga olowan o manga sondaro so manga kapitan ago so manga komandir ko manga karo niyan ago manga komokoda.
Aden mambo a lima gatos ago lima polo a maporo a sanasanaan a tetandingan ko manga galebek i Solaiman a aya dii kepatas ko dii nggagalebek.
Kagiya makatogalin so karoma i Solaiman a so wata a babay i Piraon a poon ko siti o Daod sii ko torogan a pimbalay niyan para rekaniyan na biyangon i Solaiman so Milo.
Makatelo ko saragon na pesepaat si Solaiman sa manga korban a petotongen ago manga korban pantag bo ko kanggiginawai sii ko aparan a biyangon iyan ko Allah. Petotong sekaniyan on pen sa doka ko hadapan o Allah. Na miyapasad iyan so kapembangona niyan ko Timplo o Allah.
Miyangembaal mambo so Dato Solaiman sa manga kapal sii sa Isiyon Gibir a marani sa Ilat sii sa Idomiya ko kilid o Mariga a Ragat.
Na piyakasong i Hiram so manga mama niyan a lomalayag a matao sa ragat a makanggalebek siran ko kapal a ped ko manga mama i Solaiman.
Kagiya maneg o Bai sa Siba so bantogan i Solaiman ago so kipepantagen iyan ko Allah na somiyong sekaniyan on ka tepengan iyan sa manga reregen a pakaise.
Miyakaoma sekaniyan sa Yarosalim a tanto a madakel a domadaramba on a manga taw a rakes o manga onta a maawid sa manga palapa ago tanto a madakel a bolawan ago manga montiya. Somiyong sekaniyan ki Solaiman ago miyakimbitiyarai ron makapantag ko langon a mapipikir iyan.
Simbag i Solaiman so langon a pakaise iyan on da den a tanto a maregen ko dato a di niyan keosay.
Kagiya mailay o Bai sa Siba so langon o ongangen i Solaiman ago so torogan a biyangon iyan
So manga pangenengken ko lamisaan iyan so katatanor o manga sanasanaan iyan so manga orobarang iyan a ndiditar ko manga kimon iran so manga pananangel iyan sa arak ago so manga ipesepaat iyan a petotongen sii ko Timplo o Allah na tanto sekaniyan a miyamemesa.
Pitero iyan ko dato a So langon a miyapanotol raken sii ko inged aken mipantag ko miyapasad ka ago so ongangen ka na palaya den benar.
Ogaid na da aken paratiyayaa taman ko kiyapakaoma ko sii ago kiyamasaan o mbala a mata ko. Matamataan a apiya so sabaad na da raken mapanotol so ongangen ka ago so kakawasaan ka na tanto a mala a di so totol a miyaneg aken.
Sayana a mabababaya so manga pagtaw ngka! Sayana a mabababaya so manga sanasanaan ka a lalayon sisii ko hadapan ka a pepamakinegen iran so ongangen ka!
Podin so Allah a Tohan ka a miyasoat reka a piyakandato ka niyan sa Israil. Sabap ko da a pitetamanan iyan a gagaw niyan ko manga Israil na biyaloy ka niyan a dato ka an ka matatap so kokoman ago kaontol.
Na bigan o Bai so dato sa pat nggibo ka kilo a bolawan ago tanto a madakel a palapa ago manga montiya. Pikembokembo na da sekaniyan den kawiti sa datar oto a kadakel a palapa a inibegay o Bai sa Siba ko Dato Solaiman.
(So manga kapal i Hiram a makaaawid sa bolawan a poon sa Opir na makaaawid pen sa tanto a mala a roran a kayo a nara ago manga montiya.
Inosar o dato so kayo a nara sa kiyambaali niyan sa manga tokod ko Timplo o Allah ago sii ko torogan o dato ago so kiyapangembaal sa manga alpa ago manga kotiyapi a pekeosar o manga dii mboboniboniyan. Tanto a madakel a kayo a nara a miyawit roo a da den roo mawit o di na mailay ipoon sangkoto a gawii.)
Na inibegay o Dato Solaiman ko Bai sa Siba so langon a miyasingayo iyan ago piyangni niyan on liyo ron pen so madakel a makakakalilid a pamemegayan a inibegay niyan on. Oriyan iyan na gomiyanat roo so Bai na komiyasoy ko inged iyan a ped o manga domadaramba on.
So timbang o bolawan a peketarima i Solaiman oman ragon na dowa polo ago telo nggibo ka kilo a bolawan
A di on ped so pekibowis o manga padagang ago dii mamamasaan ago so poon ko langon o manga dato sa Arabiya ago so manga gobirnador ko manga probinsiya sa Israil.
Mimbaal si Solaiman sa dowa gatos a manga ala a kelong a piyanesel a bolawan a telo ago tenga ka kilo a bolawan ko oman i isa a kelong.
Mimbaal sekaniyan pen sa telo gatos a manga kelong a maito a di giyoto a piyanesel a bolawan a manga dowa ka kilo ko oman i isa a kelong. Tiyago ini langon o dato ko Rowang sa Kalasan sa Libanon.
Oriyan iyan na miyakimbaal so dato sa mala a korsi a marpil a liyapisan sa lombos a bolawan.
So korsi na nem kerit a ipepanik on na malo makalilingko so poro o perendaan on. Sii ko oman i kilid o ontoda na tatagoan sa pembatogan sa lima a aden a inisayan on sa arimaw a pakatitindegen a iaabay ko oman i kilid iyan.
So pen so oman i mbala a poro o nem kerit na katatagoan sa inisayan sa arimaw a sapolo ago dowa langon a kadakel iyan. Da den a datar oto a korsi a ba kiyambaali ko apiya anda ko ped a manga ndatoan.
So langon a pepaginoman o Dato Solaiman na palaya den bolawan na so langon a kasangkapan sii ko torogan iyan ko Rowang sa Kalasan sa Libanon na palaya den lombos a bolawan. Da den a ba on inembaalan a pirak ka so pembataken a pirak na ibibilang a maito i bali ko masa i Solaiman.
Aden a manga kapal o dato a dii ndagang sii ko peragatan a maaped on so manga kapal i Hiram. Makaisa siran makabaling ko telo ragon a rororanan sa bolawan pirak marpil manga amo ago manga tarabosaw.
Tanto a mala i kakawasaan ago ongangen si Solaiman a di so langon o ped a manga dato sa doniya.
So langon a taw ko dalem o doniya na pekebabayaan iran a kapakapepangadap iran ki Solaiman sa kapepamakinega iran ko ongangen a diyalem o Tohan ko poso iyan.
Oman ragon na oman i isa a pepekatalingoma on na maawid sa pamemegayan a manga kasangkapan a pirak ago bolawan manga kimon manga gomaan manga palapa ago manga koda ago manga mola.
Miyakipanimo si Solaiman sa madakel a manga karo ago manga koda aden a sanggibo ago pat gatos iyan a manga karo ago sapolo ago dowa nggibo a manga koda. So ped on na piyanago iyan ko manga siti a petimoan sa karo ago so pen so ped on na sii sa Yarosalim kaan malebod a kapekeosara niyan on.
Sii ko masa o dato na so pembataken a pirak na mipelagid bo sa kadakel o manga ator na so kayo a sidro na mipelagid bo mambo sa kadakel o pepamangeto a kayo sii ko kababaan o manga bobongan.
So manga koda i Solaiman na sii kinowa a poon sa Misir ago poon sa Silisiya. So manga padagang iyan na piyamamasa iran roo sa Silisiya.
Ogaid na pekebabayaan o Dato Solaiman so madakel a babay a rait a ped on so wata o Piraon a so manga babay a Mowabiyo manga Amoniyo manga Idomiyan manga taw sa Sidon ago manga Hitiyo.
Magiinged siran ko manga nasiyon a miyatero o Allah ko manga Israil a tig iyan a Di kano kiran pakipembabalaiya ka matamataan a pekasangoren iran so manga poso iyo ko manga katohanan iran. Apiya pen oto na ba siran baden kiyababayai a tanto i Solaiman.
Aden a pito gatos a manga karoma niyan a tenger a taw ago telo gatos a manga sandil iyan na piyakasilay sekaniyan o manga karoma niyan.
Sii ko kapekelokes den i Solaiman na piyakasangor o manga karoma niyan so poso iyan ko salakaw a manga tohan. Na da tanto makapagiklas so poso iyan ko Allah a Tohan iyan ka kena a ba datar o kapagiiklas o poso o ama iyan a Daod.
Piyananangoranan iyan so Astorit a katohanan a babay o manga taw sa Sidon ago so Molek a so tanto a piyakasisingay a katohanan o manga Amoniyo.
Giyanan i dii kapakanggolaola i Solaiman sa marata sii ko kapekeilaya on o Allah. Da niyan pangongonotani sa tarotop so Allah a datar o siyowa o ama iyan a Daod.
Sii ko bobongan sa sebangan a Yarosalim na mimbaal on si Solaiman sa aparan a pesepaatan ko Kimos a piyakasisingay a katohanan o manga Mowabiyo ago sii ko Molek a piyakasisingay a katohanan o manga Amoniyo.
Datar oto a siyowa iyan para ko langon o manga karoma niyan a rait a pepamanotong sa doka ago pepamanapaat ko manga katohanan iran.
Na kiyararangitan o Allah si Solaiman sabap sa tomiyalikod so poso iyan ko Allah a Tohan o Israil a miyakapeyag rekaniyan sa miyakadowa.
Apiya pen kiyasaparan o Allah si Solaiman sa kapangongonotan ko salakaw a manga tohan na da den tomana i Solaiman so sogoan on o Allah.
Kagiya ka maoto na pitero o Allah ki Solaiman a Sabap sa giyai i parangay ngka a da ngka paratiyayaa so kapasadan aken mipantag reka ago so manga taritib a inisogo aken na matamataan a kakaan ko reka so ndatoan ka imbegay aken ko isa ko sanasanaan ka.
Ogaid na sabap ko ama a ka a Daod na di aken ai penggolaolaan ko kaooyagoyag ka. Sii aken kakaa ko tangan o wata a ka a mama.
Inonta bo na kena a ba so langon o ndatoan i kakaan ko ron ka mbegan ko sekaniyan sa isa ka mbatabataa sabap ko oripen aken a Daod ago sabap ko Yarosalim a siti a pinili aken.
Samaoto na piyakirido o Allah si Solaiman ki Hadad a Idomiyan a isa a tenger a taw sii sa inged a Idomiya.
Ogaid na si Hadad a bago pen oto a mama ago so ped ko manga sanasanaan o ama iyan na miyamakapalagoy a miyamangantap sa Misir.
Gomiyanat siran sa Midiyan na somiyong sa Paran a roo siran piyangepedan o ped a manga taw. Na somiyong siran sa Misir sii ko Piraon a dato sa Misir a migay ki Hadad sa lopa ago walay na pepegeperen iyan sekaniyan.
Tanto a miyasoat so Piraon ki Hadad na inibegay niyan on a mapangaroma niyan so pagari o karoma niyan a Bai Tapinis.
Mimbawata sekaniyan sa mama a bitowan iran sa Ginobat. Na piyakala si Ginobat i Tapinis sii ko torogan o dato. Roo miyakabaling si Ginobat a ped o manga wata o Piraon.
Kagiya maneg i Hadad roo sa Misir a miyatay si Daod a miyatay mambo si Yowab a komandir o manga sondaro na pitero i Hadad ko Piraon a Pakalalakawa ko ngka kaan ako makakasoy ko inged aken.
Ngkaino? a iniise on o Piraon antonaa i mikorang reka sii a kabaya a ka a kesoy ka ko inged ka? Da den a inisembag i Hadad ogaid na pakalalakawa ko ngka baden!
Na piyakirido pen o Allah si Solaiman ki Rison a wata i Iliyada a piyalagoyan iyan so kadnan iyan a si Hadadisir a dato sa Sobah.
Gowani sii ko oriyan o kiyatabana o Daod ko manga sondaro sa Sobah na miyanimo si Rison sa manga mama na mimbaloy sekaniyan a nakoda o sagorompong a manga kontra. Somiyong siran sa Damasko a ron komiyaden na piyakandato iran roo si Rison.
Si Rison na ridoay den o Israil sii ko kaooyagoyag pen i Solaiman a minioman ko awid a akal a ipembegay rekaniyan i Hadad. Pindatoan i Rison a Siriya na ipekegowad iyan a Israil.
Si pen si Yarobowam a wata i Nibat na siyopak iyan so dato. Isa sekaniyan ko manga sanasanaan i Solaiman. Ped sekaniyan ko mbatabataa a Ipraim a aya ina iyan na balo a bebetowan sa Sirowah.
Katii so totolan ko kiyasopaka niyan ko Dato Solaiman Pembangonen peroman i Solaiman so Milo ago pegompiyaan iyan so miyageba ko pangeleban o Siti o Daod a ama iyan.
Si Yarobowam na kasasanaan a mangoda na kagiya mailay i Solaiman so kapiya o galebek iyan na piyakikepatasan iyan on so langon a dii nggagalebek ko inged a Ipraim ago Manasih.
Miyakaisa a gawii kagiya meliyo si Yarobowam sa Yarosalim na miyabalak sekaniyan i Ahidiyas a nabi sii sa Siloh a ndiditar sa bago a gerab. Siran bo i ndodoo a makaliliyo ko inged
Somiyong si Rihobowam sa Sikim a ron matitimo so langon a manga Israil sa kapagidini ran on sa kadato.
Kagiya maneg ai i Yarobowam na komiyasoy a poon sa Misir ka miyakapagapas roo isako palagoyan iyan so dato Solaiman.
Na so manga olowan sa Israil na piyakisogoan iran si Yarobowam na sekaniyan ago so langon a isa ka maginged a manga Israil na miyamanong ki Rihobowam na pitero iran on a
So ama a ka a Solaiman na siyanggolayan kami niyan sa mapened a kokoong. Na pakaleboda ngka so maregen a galebek ago pakakepa ngka so kokoong a inisanggolay niyan rekami ka makipengongoripen kami reka.
Kasoy kano raken amay ka mamakatelo gawii ka sembagen ko sekano a inisembag i Rihobowam. Na mimbabaling so manga taw.
Mandiyadi na miyakimosawir si Rihobowam ko manga pelokelokesen a inodasa o Solaiman a ama iyan sii ko kaooyagoyag iyan pen. Antonaa i kisembag aken sangkai a manga taw? a iniise iyan kiran.
Somimbag siran a O makipengongoripen ka sangkai a manga taw imanto ago penalagadan ka siran ago sembagen ka siran ko mapiya na kelalayon a manga oripen ka siran.
Ogaid na inisili i Rihobowam so inimosawir on o manga pelokelokesen ka aya niyan inisean so manga kangodaan a sareserese iyan a aya niyan manga mosawira sa masa oto.
Iniise iyan kiran a Antonaa i kimosawir iyo raken? Antonaa i kisembag aken sangkai a manga taw a pepangnin iran raken a kapakakep o kokoong a inisanggolay kiran o ama aken?
Na aya inisembag o manga kangodaan a manga rese iyan na Giyai i patot a peteroon ka kiran So tingting aken na matiwaro a di so kasadan o ama aken.
Siyanggolayan kano o ama aken sa mapened a kokoong na pekapeneden ko pen. Liyambit kano niyan a lilit ogaid na peranegen ko sekano a bentol!
Kagiya makatelo gawii na komiyasoy si Yarobowam ago so langon a taw ko dato Rihobowam a giyoto den so iniinsarat iyan kiran.
Na mimbaas tero so dato ko manga taw ka inisili niyan den so inimosawir on o manga pelokelokesen
Na piyaratiyaya niyan so inimosawir o manga kangodaan a tig iyan a Siyanggolayan kano o ama aken sa mapened a kokoong na pekapeneden ko pen anan. Pilalambit kano niyan a lilit ogaid na peranegen ko sekano a bentol!
Da den pakinega o dato so manga taw ka giyangkai a miyanggolaola na kabaya o Allah kaan iyan mitoman so miyatero iyan ki Yarobowam a wata i Nibat a nggolalan ko nabi Ahidiyas a taga Siloh.
Kagiya mailay o manga taw a da siran den pakinega o dato na inipelalis iran a Da den bes a bagian ami o di na kawali ko ndatoan o manga moriya taw o Daod a wata i Yasay! Hey manga Israil maling tano! Seka den i matao ko ndatoan ka hey Rihobowam! Na mimbabaling so manga taw sa Israil
Na inawaan iran si Rihobowam a so bo so manga Israil a kibabaling ko manga siti sa Yodah i kandadatoan iyan.
Mandiyadi na siyogo o dato Rihobowam si Adoniram a aya tetandingan ko dii nggagalebek sa kasong iyan ko manga Israil. Ogaid na riyobak iran sekaniyan na miyatay. Na giyoto a minggagaan meda si Rihobowam ko karo niyan na miyakapalagoy sa Yarosalim.
Ipoon den sangkoto a gawii na so manga taw ko pagotaraan a ndatoan a Israil na makasosopak ko dii kandato o manga moriyataw o Daod.
Na kagiya maneg o manga taw sa Israil a miyakakasoy si Yarobowam a poon sa Misir na siyogoan iran sekaniyan ko kalilimod o manga taw na biyaloy iran a dato ko langon a Israil. So bo so mbatabataa Yodah i miyalamba a dii makindato ko manga moriyataw o Daod.
So kiyapakaoma i Rihobowam sa Yarosalim na tominimo sekaniyan sa magatos ago walo polo nggibo a piyamagaraw a sondaro ko mbatabataa Yodah ago Baniyamin sa kapakipetidawa iran ko ndatoan a Israil kaan makaasal so kandadatoi niyan on.
Ogaid na pitero o Allah ki Simayas a sogo o Tohan a
Teroa ngka ki Rihobowam a wata i Solaiman a dato sa Yodah ago sii ko langon a taw ko mbatabataa Yodah ago Baniyamin ago so ped ko manga pagtaw a
Giyai i kabasa o Allah Di niyo nggobata so manga pagari niyo a manga Israil. Baling kano langon ka giyangkai a kapakambebetad na aya ko kabaya.  Mandiyadi na tiyoman iran so inisogo o Allah na mimbabaling siran langon.
Samaoto na pikotaan i Yarobowam a siti a Sikim ko kapalawan a inged sa Ipraim na komiyaden roo sa da matey. Gomiyanat roo den na pikotaan iyan a siti a Piniyal.
Na pitero i Yarobowam ko ginawa niyan a O ba baden makakasoy imanto ko kiyababadan ko Daod so dii kandato
Ka o pepamanong angkai a manga pagtaw aken sa Yarosalim sa kapekorban iran roo ko Timplo o Allah na makipendato siran peman ki Rihobowam a dato sa Yodah na mbonoon ako iran.
Sii ko kiyapamimikirana niyan sii na mimbaal sekaniyan sa dowa timan a nati a sapi a bolawan. Na pitero iyan ko manga pagtaw niyan a Tanto rekano a maregen a kapesong iyo pen sa Yarosalim sa kapesimba. Hey manga taw sa Israil katii so manga tohan iyo a miyakaliyo rekano sa Misir!
Na piyakatindeg iyan so isa ko bolawan a nati a sapi sii sa Bitil na so isa on peman na sii sa Dan.
Na inikadosa ini o manga taw ka pesimbaan iran angkai a manga sapi a pesong siran on sa mawatan apiya taman sa Dan.
Miyangon pen si Yarobowam sa manga aparan ko manga barahala sii ko poro o manga bobongan na miyamanoro sa manga imam a poon ko mbarambarang den a manga taw a kena a ba manga Libitiyo.
Miyaden pen si Yarobowam sa kapista sii ko ikasapolo ago lima gawii ko ikawalo olan a datar o dii kapista sii sa Yodah. Roo ko aparan sa Bitil na di niyan dii korbanan so manga bolawan a sapi a pimbaalan iyan na tiyagoan iyan pen a Bitil sa manga imam a makapenalagad ko manga aparan ko manga barahala a miyabangon iyan sii ko manga bobongan.
Sa kapapantagan oto na aden a sogo o Tohan a poon sa Yodah a piyakasong o Allah sa Bitil na miyakaoma roo sii den ko katitindeg i Yarobowam ko kilid o aparan a sepaat on sa soasoat.
Na sabap ko sogoan o Allah na inipananalo o sogo o Tohan ko danga o aparan a Hey aparan! Aparan! Giyai i pitero o Allah Aden a mama a mbetowan sa Yosiyas a ipembawata o kiyababadan ko Daod. Sii niyan reka pekorbana so manga imam ko manga aparan ko manga barahala a pepamanapaat sii reka imanto. Na sii reka ketotong so manga tolan a manosiya!
Mandiyadi na migay so sogo o Tohan sa nanao a ipemataan ko pitero iyan a tig iyan a Giyai i nanao a piyayag o Allah Keopak angkai a aparan na kitayak so manga ombi ron. 
Kagiya maneg o dato Yarobowam so inipelalis o sogo o Tohan ko danga o aparan sa Bitil na iniantap iyan on so barokan iyan a tig iyan a Dakepa niyo! Ogaid na sarta den a komingkeng so barokan iyan a biter iyan na di niyan kegamit.
Na tekaw den a miyaopak so aparan na minitayak so manga ombi ron a giyoto den so nanao a pitero o sogo o Tohan sii ko Ingaran o Allah.
Na pitero o dato ko sogo o Tohan a Kapedipedi ka bo na pangnin ako ngka ko Allah a Tohan ka kaan makapiya so barokan aken. Na miyangangarapan so sogo o Tohan na miyakaasal so barokan o dato.
Mandiyadi na pitero on o dato a Onot ka raken sa walay na kan ka roo ka mbalasan ko seka sa pamemegayan.
Somimbag so sogo o Tohan a Apiya ibegay ngka raken so sabaad ko tamok ka na di ako reka den magonot aya pen o ba ko kan sa paan o di na maginom sa ig sangkai a darpa.
Ka inisogo raken o Allah a Di ka den ken sa paan o di na inom sa ig aya pen o ba ka mbalingan a sii magokit ko lalan a inisong ka roo.
Sabap roo na da sekaniyan kasoy a ba sii miyokit ko inisong iyan roo sa Bitil ka sii ko salakaw a lalan.
Sa masa oto na aden a lokes a nabi a mababaling sa Bitil na somiyong on so manga wata iyan a manga mama na piyanotol iran on so langon a pinggolaola o sogo o Tohan sa gawii oto sii sa Bitil ago so pitero iyan ko dato Yarobowam.
Anda i lalan a inokitan iyan ko kiyaganat iyan? a iniise kiran o lokes a nabi. Na initoro iran on so lalan a inokitan o sogo o Tohan
Na pitero iyan kiran a Siyai niyo raken so kimar. Pinggolaola iran na mikoda sekaniyan on.
Siyono iyan so sogo o Tohan na miyaoma niyan a moontod ko atag a kayo a kalipapa. Inisean iyan a Ba seka so sogo o Tohan a miyakapoon sa Yodah? Saken a inisembag iyan.
Tig o lokes a nabi a Onot ka raken sa walay na go ka roo kan.
Na tig iyan a Di ako pekakasoy a ped ka aya pen o ba ko kan sa paan o di na inom sa ig a ped ka sangkai a darpa.
Ka inisogo raken o Allah a Di ka roo den ken sa paan o di na inom sa ig aya pen o ba ka mbalingan a sii magokit ko lalan a inisong ka roo. 
Somimbag so lokes a nabi a Saken mambo na nabi a lagid ka na minitoron raken so katero o Allah a nggolalan ko malaikat a tig iyan a Pakaonota ngka sekaniyan sa walay kaan makakan ago makainom ogaid na dii mamokeg so lokes a nabi.
Na miyonot on maling so sogo o Tohan na komiyan ago mininom sii ko walay niyan.
Sii ko kaoontod iran pen ko lamisaan na minitoron so katero o Allah ko lokes a nabi a miyowit rekaniyan sa walay.
Na inipelalis iyan ko sogo o Tohan a poon sa Yodah a Giyai i pitero o Allah Da ngka paratiyayaa so katero o Allah ago da ngka tomana so inisogo reka o Allah a Tohan ka
Ka komiyasoy ka ago komiyan sa paan ago minimon sa ig sii ko darpa a pitero iyan reka a di ka on ken o di na maginom. Sabap roo na so badan ka na di kilebeng ko kobor o manga lokes ka. 
So kiyapakapasad iran koman ago minom na siniyaan o lokes a nabi so kimar o sogo o Tohan
A gomiyanat roo den. Sii ko kapelalakaw niyan na aden a somiyakew ron a arimaw a miyakapatay rekaniyan. Na minibaraser ko lalan so lawas o mama a titindegen o arimaw ago so kimar.
Aden a manga mama a somiyagad na miyailay iran so bangkay a mibabaraser ko lalan a titindegen o arimaw na tomiyaros siran ko siti a babalingan o lokes a nabi na piyanotol iran ai roo.
So kiyanega sii o lokes a nabi na tig iyan a Giyoto so sogo o Tohan a somiyogok ko sogoan o Allah. Piyalad sekaniyan o Allah ko arimaw a somiyakew ron ago miyakapatay a aya kiyatoman o miyatero on o Allah.
Na pitero iyan ko manga wata iyan a Siyai niyo so kimar aken. Pinggolaola iran
Na lomiyalakaw sekaniyan. Miyailay niyan so bangkay a makaiiga ko lalan a ndodon so kimar ago so arimaw a titindegen iran bo. Da den kana o arimaw so bangkay aya pen o ba niyan siyakew so kimar.
Na kinowa o nabi so lawas o sogo o Tohan na riyoran iyan ko kimar na inikasoy niyan ko siti niyan sa kipembokoon iyan on ago kipelebengen.
Inilebeng iyan so bangkay ko rek iyan a kobor na pindiyagaan iran a di iran dii teroon a Inao pagari ko!
Kagiya maipos so kinilebengen on na pitero o nabi ko manga wata iyan a Amay ka matay ako na lebengen ako niyo ko kiyakoboran ko sogo o Tohan na betaden iyo so lawas aken a iperembang ko manga tolan iyan.
Ka so piyayag iyan a manga katero o Allah a sopak ko aparan sa Bitil ago sopak ko langon a aparan ko manga barahala sii ko manga inged sa Samariya na mataan a itoman.
Apiya pen ai miyanggolaola na so dato Yarobowam sa Israil na da niyan alina so manga rarata a sowasowai niyan. Ka itataros iyan baden so kapepamili iyan sa mbarambarang a manga taw a dii makapegimam ko manga aparan ko manga barahala a biyangon iyan ko manga bobongan. Pegidinan iyan sa kaiimami so apiya antawaa i kebaya on.
Sa masa oto na miyasakit si Abihah a wata i Yarobowam
Na pitero i Yarobowam ko karoma niyan a Lalakaw ka na sasayan ka sa ped a taw kaan di kesarino a seka i karoma i Yarobowam. Na song ka sa Siloh a ron babaling so nabi Abidiyas a so mama a mitero raken sa saken i kedato sa Israil.
Witi ngka sa pamemegayan a sapolo timan a paan ago so manga mamis ago isa ka omoy a teneb. Iseen ka on o antonaa i kesowa o wata ta ka peteroon iyan reka.
Mandiyadi na somiyong so karoma i Yarobowam ko babalingan i Ahidiyas sii sa Siloh. Di pekanono si Ahidiyas sabap ko kiyalokes iyan
Ogaid na miyatero on den o Allah a pekaoma so karoma i Yarobowam a ipegise iyan on so makapantag ko wata iyan a pekesakit. Na pitero pen o Allah ki Abidiyas o antonaa i mapetero iyan ko babay. So kiyapakaoma o karoma i Yarobowam na somasayan sa salakaw a babay.
Na so den so kiyanega i Ahidiyas ko dalepek iyan ko pintoan na inipananalo niyan a Soled ka hey karoma i Yarobowam. Ino ka sasayan sa salakaw a taw? Inisogo raken so kapetero aken reka sa marata a totol.
Ika roo den na teroa ngka ki Yarobowam a giyai i kabasa o Allah a Tohan o Israil Inipangkat aken seka sii ko manga taw na biyaloy aken seka a olowan o manga pagtaw aken a Israil.
Kiyaka aken so ndatoan ko manga moriyataw o Daod na inibegay aken reka. Ogaid na da ka den sowa ko oripen aken a Daod a tiyoman iyan so manga sogoan aken ago miyangongonotan raken sa iklas ko poso iyan a aya niyan bo dii nggolaolaan so ontol ko kapekilaya ko ron.
Lebi a marata a miyanggolaola ngka a di so langon a miyanga oonaan ka a mindato. Tiyalikodan ako ngka na piyakakerangit ako ngka ko kiyapangembaal ka sa salakaw a manga tohan a so tiyowang a manga barahala.
 Sabap sii na tenaan ko sa morala so kebabadan reka ka polangen aken so oman i isa a mama on sa Israil apiya anda ko oripen o di na kena a oripen. Totongen aken so pamiliya ngka a datar o katotonga o mama sa popot taman sa mada langon.
Saden sa ped ko pamiliya ngka a petay sii ko siti na pegdasan o manga aso na saden sa matay ko pangomaan na kekan a manga banog. Giyai i kabasa o Allah! .
Na pitero pen i Abidiyas ko karoma i Yarobowam a Baling ka den imanto na anda den i kapakasoled ka ko siti na petay so wata a ka.
So langowan a manga Israil na ipemboko iran sekaniyan ago ipelebeng iran. Sekaniyan bo i ped ko pamiliya i Yarobowam a kilebeng sabap sa sekaniyan bo i kiyailayan kiran o Allah a Tohan o Israil sa mapiya.
Na tego so Allah sa dato sii sa Israil a polangen iyan so kiyababadan ki Yarobowam apiya imanto den.
Na siksaan o Allah a Israil kaan malagid o bombong a pekepipapipay o reges o ig. Mbadoten iyan so manga Israil sii sangkai a mapiya a lopa a inibegay niyan ko manga apo iran na iperak iyan siran ko sabala a lawasaig a Yopratis sabap sa piyakakerangit iran so Allah ko kiyapamangembaal iran sa manga barahala a katohanan a Asirah.
Na telikodan o Allah so Israil sabap ko manga dosa a miyasogok i Yarobowam a piyakisogok iyan pen ko manga Israil.
Na gomiyanat so karoma i Yarobowam na komiyasoy sa Tirsah. Na so den so kiyapakaoma niyan ko pintoan o walay niyan na aya den kiyapatay o wata iyan.
Inilebeng iran sekaniyan na pindiyagaan sekaniyan o langon o manga Israil a giyoto den so pitero o Allah a nggolalan ko oripen iyan a nabi Ahidiyas.
So langon a ped a miyanggolaola i Yarobowam a so kiyapakitidawa iyan ago so kiyandato na palaya den misosorat ko Ribro a Totolan ko manga Dato sa Israil.
Miyakadowa polo ago dowa ragon a kiyapakandato i Yarobowam na miyatay a minilebeng na so wata iyan a Nadab i miyakasambi on a dato.
Si peman si Rihobowam a wata i Solaiman na pat polo ago isa ragon a idad iyan isako mabaloy a dato sa Yodah na miyakandato ko miyakasapolo ago pito ragon sii sa Yarosalim a so siti a pinili o Allah a poon ko langon a darpa o manga mbatabataa manga Israil a ron iyan tegoa so Ingaran iyan. Aya ngaran o ina i Rihobowam na si Naamah a taga Amon.
Sii ko kandadato i Rihobowam na miyakanggolaola so manga taw sa Yodah sa marata sii ko kapekeilaya on o Allah. Na sabap ko kiyandosa iran na lebi iran sekaniyan a kiyakakatan sa rarangit ago kapanaod a di so pinggolaola o manga apo iran.
Inimbaal iran a ginawa iran sa manga aparan ko manga barahala ago so manga polaos a toos ko katohanan a Asirah sii ko oman i maporo a bobongan ago sii ko atag o oman i marimpoong a kayo.
Aden pen a dii sondal a manga mama a dii telagad sangkoto a manga pepamanimbaan. Siyowa o manga taw sa Yodah so langon a piyakagogowad a olaola o manga nasiyon a piyamogaw o Allah sii ko kapesorongi o manga Israil ko manga inged iran.
Sii ko ikalima ragon a kandadato i Rihobowam na si Sisiyak a dato sa Misir na giyobat iyan a Yarosalim.
Piteban iyan so langowan a patemotamokan ko Timplo o Allah ago sii ko torogan o dato. Inawidan iyan so langon taman on a rakes on so bolawan a manga kelong a pimbaalan o Solaiman.
Sabap roo na miyakisesel so dato Rihobowam sa tombaga a manga kelong a inisambi on na inisarig iyan ko manga olowan o manga gordiya a petemeng ko pintoan o torogan.
Na igira a pesong so dato ko Timplo o Allah na pegawidan o manga gordiya so manga kelong na ipekesoy iran bo ko rowang o manga gordiya.
So ped a miyanga sosowasowa ko kandadato i Rihobowam ago so langon a pinggolaola niyan na misosorat ko Ribro a Totolan ko manga Dato sa Yodah.
Lalayon so dii katidawa i Rihobowam ago si Yarobowam.
Sii ko ikasapolo ago walo ragon a kandadato i Yarobowam sa Israil na miyabaloy si Abihah a dato sa Yodah
Na miyakandato ko miyakatelo ragon sii sa Yarosalim. Aya ina iyan na si Maakah a wata i Absalom.
Siyoson iyan langon so manga dosa a miyasogok i Rihobowam a ama iyan. Kena a ba magiiklas so poso iyan ko Allah a Tohan iyan a datar o poso o apo iyan a Daod.
Apiya pen oto na sabap ko Daod na bigan o Allah a Tohan iyan si Abihah sa wata a sembi on a pendato sa Yarosalim a mapakapembeken iyan a Yarosalim.
Ka aya bo a miyanggolaola o Daod na so ontol ko kapekeilaya on o Allah na da niyan den sogoka so apiya antona onon a sogoan a inisogo iyan on sii ko tenday a omor iyan liyo ron sii ko miyasowasowa mipantag ki Oriyas a Hitiyo.
Mitataros den so dii katidawa i Abihah ago si Yarobowam ko tenday a kandadato i Abihah.
Na so ped a miyanga sosowasowa ko kandadato i Abihah ago so langon a pinggolaola niyan na misosorat ko Ribro a Totolan ko manga Dato sa Yodah.
Miyatay si Abihah na minilebeng ko siti o Daod na so wata iyan a si Asa i miyakasambi on a dato.
Sii ko ikadowa polo ragon a kandadato i Yarobowam sa Israil na miyabaloy si Asa a dato sa Yodah
Na miyakandato sa miyakapat polo ago isa ragon sii sa Yarosalim. Aya ngaran o ina iyan a bai na si Maakah a wata i Absalom.
Miyakanggolaola si Asa sa ontol ko kapekeilaya on o Allah a datar o apo iyan a Daod.
Piyamogaw niyan ko inged so langon a manga mama a dii sondal a dii telagad sii ko manga darpa a pesimbaan sa barahala na piyakada iyan on so langon a barahala a pimbaalan o manga apo iyan.
Apiya si ina iyan a bai a si Maakah na kinowaan iyan ko kababai niyan sabap ko kiyambaal iyan sa piyakasisingay a barahala a katohanan a Asirah. Piyata i Asa so barahala na tiyotong iyan sii ko balintad a Kidron.
Na apiya pen da mabinasa langon so manga aparan ko manga barahala sii ko manga bobongan na so poso i Asa na magiiklas ko Allah sii ko tenday a omor iyan.
Tiyago iyan ko Timplo o Allah so manga pirak ago manga bolawan ago so manga kasangkapan a inisenggay niyan ago si ama iyan a rek o Allah.
Lalayon so dii katidawa i Asa ago si Baasa a dato sa Israil sii ko tenday a kandadato iran.
Na siyondolan i Baasa a Yodah na pikotaan iyan a siti a Ramah kaan iyan mitareg so kapeliyo ago kapesoled o apiya antawaa ko masasakop i Asa a dato sa Yodah.
Sabap roo na kinowa i Asa so langowan a pirak ago manga bolawan a miyalamba ko petegoan sa tamok ko Timplo o Allah ago sii ko torogan o dato na piyakiwit iyan ai ko manga sanasanaan iyan roo sa Damasko ki Binhadad a dato sa Siriya a wata i Tabrimon a aya wata i Hisiyon a piyakitero iyan on a
Pesadanowa ta a dowa a datar o manga ama ta. Ilaya ngka man ka piyakiwitan ko seka sa pamemegayan a pirak ago bolawan. Na oparika ngka so kapasadan ka ago si Baasa a dato sa Israil kaan ako niyan kaawai.
Miyayon so dato Binhadad ko pitero o dato Asa na siyogo iyan so manga komandir o manga sondaro niyan a nggobat ko manga siti sa Israil. Na miyaagaw iran a Idiyon Dan Abil Bitmaakah ago so langon o darpa a marani sa Ranaw a Galili ago so dalem a inged a Naptali.
So kiyanega o dato Baasa ko miyanggolaola na initareg iyan a kapekotai niyan sa Ramah na miyangendod sa Tirsah.
Mandiyadi na migay so dato Asa sa sogoan a piyakalangkap ko dalem a inged a Yodah a paliyogat ko oman i isa a da den a ba on kesalebo na piyangawidan iran a poon sa Ramah so manga ator ago manga tarakayo a inosar roo i Baasa a ipekota iyan. Na inikota ini o dato Asa sa Giba sii ko inged a Baniyamin ago giya pen a Mispah.
So ped a miyanga sosowasowa ko kandadato i Asa ago so langon a miyanga papasad iyan ago so pikotaan iyan a manga siti na palaya den misosorat ko Ribro a Totolan ko manga Dato sa Yodah. Ogaid na sii ko kiyalokes iyan den na misekit so manga ai niyan.
Na miyatay si Asa a inilebeng ko pekoboran ko manga apo iyan ko siti o Daod. Na so wata iyan a si Yahosapat na aya on miyakasambi a dato.
Sii ko ikadowa ragon a kandadato i Asa sa Yodah na si Nadab a wata i Yarobowam i miyadato sa Israil na miyakandato sa miyakadowa ragon.
Miyakanggolaola sekaniyan sa marata ko kapekeilaya on o Allah ka siyoson iyan so manga okitokit o ama iyan ago so manga dosa niyan a piyakisogok iyan pen ko manga Israil.
Samaoto na si Baasa a wata i Ahidiyas ko mbatabataa Isakar na mikediyat sa marata ki Nadab na biyono iyan sii ko kalilikopi i Nadab ago so manga sondaro niyan sa siti a Gibiton sa Pilistiya.
Miyanggolaola ini sii ko ikatelo ragon a kandadato i Asa sa Yodah na si Baasa i miyakasambi ki Nadab a dato sa Israil.
Sii den ko kiyapoon iyan ndato na piyamono iyan langon so pamiliya i Yarobowam a da den a ba niyan kiran piyakapagoyag ka lingan iyan siran mamono a giyoto den so miyatero o Allah a nggolalan ko oripen iyan a nabi Ahidiyas a taga Siloh.
Miyanggolaola ini sabap sa piyakakerangit i Yarobowam so Allah a Tohan o Israil a nggolalan ko manga dosa a miyasogok iyan a piyakisogok iyan pen ko manga Israil.
So ped a miyanga sosowasowa sii ko kandadato i Nadab ago so langon a pinggolaola niyan na misosorat ko Ribro a Totolan ko manga Dato sa Israil.
Na minitoron ko nabi Diho a wata i Hanani angkai a katero o Allah makapantag ki Baasa a tig iyan a
Inipangkat aken seka a poon ko bayanek na biyaloy aken seka a olowan o manga pagtaw aken a Israil. Ogaid na miyasoson ka so manga okitokit i Yarobowam na piyakakerangit ako ngka ko kiyapakandosaa ngka ko manga pagtaw aken.
Sabap san na mbinasaan ko seka ago so pamiliya ngka a datar o kiyabinasaa ko ko kiyababadan ki Yarobowam a wata i Nibat.
Saden sa ped ko pamiliya ngka a petay ko siti na pegdasan o manga aso na saden sa matay ko pangomaan na kekan a manga banog.
So ped a miyanga sosowasowa ko kandadato i Baasa ago so manga pinggolaola niyan ago miyanga papasad iyan na misosorat ko Ribro a Totolan ko manga Dato sa Israil.
Na miyatay si Baasa na inilebeng sii sa Tirsah. Na so wata iyan a si Ilah i miyakasambi on a dato.
Giyangkoto a katero o Allah makapantag ki Baasa ago so pamiliya niyan na inibegay kiran a miyakanggolalan ko nabi Diho a wata i Hanani sabap ko langon a marata a miyanggolaola i Baasa ko kapekeilaya on o Allah. Piyakakerangit iyan so Allah sabap ko manga dosa niyan a lagid o pinggolaola o pamiliya i Yarobowam ago sabap mambo ko kiyapamonoa niyan ko pamiliya i Yarobowam.
Si Ilah a wata i Baasa na miyadato sa Israil sii ko ikadowa polo ago nem ragon a kandadato i Asa sa Yodah na mindato sekaniyan sa miyakadowa ragon sii sa Tirsah.
Na si Simri a isa ko manga sanasanaan iyan a magoolowan ko sabaad ko manga karo niyan sa katidawa na pikediyatan iyan si Ilah sa marata. Miyakaisa a gawii sii sa Tirsah a mabebereg si Ilah sii ko walay i Arsa a aya komikibir ko torogan
Na somiyoled roo si Simri na biyono iyan si Ilah na miyakasambi on a dato. Miyangggolaola ini sii ko ikadowa polo ago pito ragon a kandadato i Asa sa Yodah.
Sii ko kiyapakapoon ndato i Simri na piyolang iyan langon so pamiliya i Baasa. Da den a ba niyan kiran piyakapagoyag a sakataw bo a melagid so tonganay ago ginawai.
Giyanan i kiyabinasaa i Simri ko langon o pamiliya i Baasa a aya kiyatoman o miyatero o Allah makapantag ki Baasa a miyakanggolalan ko nabi Diho.
Miyanggolaola ini sabap ko langon a manga dosa i Baasa ago so wata iyan a si Ilah a piyakisogok iran pen ko manga Israil ka piyakakerangit iran so Allah a Tohan o Israil a nggolalan ko manga barahala iran.
So ped a miyanga sosowasowa ko kandadato i Ilah ago so langon a miyanggolaola niyan na misosorat ko Ribro a Totolan ko manga Dato sa Israil.
Sii ko ikadowa polo ago pito ragon a kandadato i Asa sa Yodah na miyakandato si Simri sii sa Tirsah sa miyakapito gawii. Samaoto na so manga sondaro a Israil na pekempo a marani sa Gibiton sa Pilistiya.
Na sii ko kiyanega iran a mikediyat si Simri ko dato a biyono iyan na pinili iran si Omri a so komandir o manga sondaro a aya madato sa Israil sii sangkoto a gawii roo ko kampo.
Na giyoto a miyawa si Omri ago so manga sondaro niyan sa Gibiton na siyondolan iran a Tirsah.
Na so kiyailaya i Simri a miyaagaw so siti na somiyoled sekaniyan ko kokotaan a darpa ko torogan o dato na mitotong sekaniyan on na miyatay.
Miyanggolaola ini sabap sa miyakandosa sekaniyan mambo ko Allah ko kiyanggolaola niyan sa marata ko kapekeilaya niyan on ka miyasoson iyan so manga okitokit i Yarobowam ago so manga dosa niyan a piyakisogok iyan pen ko manga Israil.
Na so ped a miyanga sosowasowa ko kandadato i Simri ago so kiyapakasopak iyan na misosorat ko Ribro a Totolan ko manga Dato sa Israil.
Sa masa oto na miyaoparik so manga Israil sa dowa baad so sabaad on na kabaya iran a si Tibni a wata i Sinab i makandato na so sabaad na tomatampil ki Omri.
Ogaid na so manga pagtaw i Omri na miyakadaag ko manga pagtaw i Tibni. Na miyatay si Tibni na si Omri i miyadato.
Mipoon ndato si Omri sa Israil ko ikatelo polo ago isa ragon a kandadato i Asa sa Yodah na miyakandato sa miyakasapolo ago dowa ragon a so nem kiran na sii sa Tirsah.
Sa masa oto na piyamasa niyan so bobongan sa Samariya a pito polo ka kilo a pirak ki Simir. Biyangonan iyan sa siti so bobongan na inibeto niyan on a Samariya a inisangay ki Simir a ngaran o andang a kirek ko bobongan.
Ogaid na miyakanggolaola si Omri sa marata ko kapekeilaya on o Allah a lebi pen a miyakandosa a di so langon a miyanga oonaan iyan a dato.
Siyoson iyan so langon a okitokit i Yarobowam a wata i Nibat ago so manga dosa niyan a piyakisogok iyan pen ko manga Israil ka piyakakerangit iran so Allah a Tohan o Israil a nggolalan ko kapepanakoto iran.
So ped a miyanga sosowasowa ko kandadato i Omri ago so miyanggolaola niyan ago miyanga papasad na misosorat ko Ribo a Totolan ko manga Dato sa Israil.
Na miyatay si Omri na minilebeng sa Samariya na so wata iyan a si Ahab i miyakasambi on a dato.
Si Ahab a wata i Omri i miyadato sa Israil sii ko ikatelo polo ago walo ragon a kandadato i Asa sa Yodah na kiyandatoan iyan a dalem a Israil sii sa Samariya sa miyakadowa polo ago dowa ragon.
Na miyakanggolaola sekaniyan sa lebi pen a marata ko kapekeilaya on o Allah a di so langon a miyanga oonaan iyan a dato.
Da sekaniyan katamani ko kapesosona niyan ko manga dosa i Yarobowam a wata i Nibat ka piyangaroma niyan pen si Disibil a wata i Itbaal a dato sa Sidon na mipoon somimba ago manalagad ko katohanan a Baal.
Miyangon sekaniyan sa walay a timplo o Baal sii sa Samariya na tiyagoan iyan sa aparan para ko Baal.
Mimbaal mambo si Ahab sa barahala a katohanan a Asirah na miyakanggolaola sa lebi pen a mala a inikerangit o Allah a Tohan o Israil a di so langon a miyanga oonaan iyan a dato sa Israil.
Sii ko kandadato i Ahab na si Hiil a taga Bitil na biyangon iyan peroman a Yariko. Sii ko kiyabangona niyan ko onayan o siti na miyatay so kaka a wata iyan a si Abiram na sii ko kiyapakatindega niyan ko manga pintoan iyan na miyatay so ari a wata iyan a si Sigob a aya kiyatoman o miyatero o Allah a nggolalan ki Yosowa a wata i Non.
So nabi Iliyas a taga Tisbi sii sa Giliyad na pitero iyan ki Ahab a Mataan ko kaooyagoyag o Allah a Tohan o Israil a pepangongonotanan aken ka da den a ba namog o di na oran sii ko pekatalondog a manga ragon taman sa di ko teroon.
Mandiyadi na minitoron so katero o Allah ki Iliyas a tig iyan a
Awa ka sii na song ka sa tampar sa sebangan na tepok ka ko obay o baogan a Kirit a masesebangan a Yordan.
Pekainom ka sa ig ko baogan na somiyogo ako sa manga kakowak sa kaikati ran reka roo.
Na pinggolaola i Iliyas so pitero on o Allah ka somiyong ko baogan a Kirit a masesebangan a Yordan na komiyaden roo.
Pegowitan sekaniyan o manga kakowak sa manga roti ago manga sapo igira a kapipita ago igira a perimon na pepekainom sa ig ko baogan.
Ogaid na da matey na kiyamaraan so baogan sabap sa da den a oran sii ko inged.
Samaoto na pitero o Allah ki Iliyas a
Ganat ka na song ka den sa Saripat sa Sidon na kaden ka roo. Somiyogo ako sa balo a babay sangkoto a darpa a pegeper reka.
Na somiyong sekaniyan sa Saripat na so kiniraot iyan ko gimowa o siti na ndodon so balo a babay a pepanimo sa manga itagon. Na tiyalowan i Iliyas a tig iyan a Kapedipedi ka bo na witi ako ngka sa maito a ig a isa ka sakdo kaan ako makainom.
Na sii ko kapekowaa niyan on na inipananalo niyan a Kapiyaan ka na witi ako ngka pen sa satebi a paan.
Ogaid na tig o babay a Mataan ko kaooyagoyag o Allah a Tohan ka ka da den a ba aken paan. Aya bo a rek aken na saakop a arina sii ko lata ago maito a lana ko omoy na pepanimo ako sa maito a itagon a imbaling aken ka peninindaan ako sa moripori a kekan ami ago so wata aken na petay kami.
Na pitero on i Iliyas a Di ngka pegawiden a akal! Baling ka na nggolaolaa ngka so pitero o ka. Ogaid na onai ako ngka lomoto ko rek ka sa maito a apang na wita ngka raken na go ka bo loto sa makan ka ago so wata a ka.
Ka giyai i pitero o Allah a Tohan o Israil So lata a petegoan sa arina na di kelenganan na so omoy a pananagoay sa lana na di den kemaraan taman ko gawii a kambegay o Allah sa oran ko inged.
Na miyaling so babay na pinggolaola niyan so pitero on i Iliyas. Na aden a pangenengken a pekekan i Iliyas ago so babay ago so wata iyan ko madakel a gawii.
Ka so lata a petegoan sa arina na da den kalengani ago so omoy a pananagoay sa lana na da den kamarai a aya kiyatoman o miyatero o Allah a nggolalan ki Iliyas.
Miyakaisa a gawii na miyasakit so wata o balo a kirek ko walay na pekelonsanan so sakit iyan taman sa kiyadaan sa napas.
Na pitero o babay ki Iliyas a Ino ngka raken ai kidian? Ba aya inisong ka sii na pekitademan ka raken so dosa ko ago bonoon ka so wata aken?
Began ka raken so wata a ka a inisembag i Iliyas. Na kinowa niyan so wata ko rareb o babay na inawidan iyan sa poro ko rowang a pekedenan iyan na piyakaiga iyan ko katri niyan.
Gomiyoraok sekaniyan ko Allah a tig iyan a Ya Allah a Tohan ko ba ngka inowiti sa morala angkai a balo a tataregan ko ko kiyapataya ngka ko wata iyan?
Na inigepe iyan a lawas iyan ko wata sa miyakatelo a inigoraok iyan ko Allah a Ya Allah a Tohan ko pakakasoya ngka sangkai a wata so niyawa niyan!
Na inampon o Allah so pangni i Iliyas na miyakakasoy ko wata so niyawa niyan na miyaoyag.
Piyorot i Iliyas so wata na inipanog iyan ko kababaan o walay na inibegay niyan ki ina iyan a tig iyan a Ilaya ngka man ka miyaoyag so wata a ka!
Sii ko kiyatey niyan den sii ko ikatelo ragon a pangolaon na pitero o Allah ki Iliyas a Ika roo na pakiilay ka ki Ahab ka pekioranan aken so inged.
Na lomiyalakaw si Iliyas a pengadap ki Ahab. Samaoto na tanto den a masikot so taon sii sa Samariya.
Sabap roo na piyakisogoan i Ahab si Obadiyas a aya komikibir ko torogan o dato. Si Obadiyas na baratapa a mapaparatiyaya ko Allah.
Ka sii ko kapepakipamonoon i Disibil ko manga nabi o Allah na piyakaonot i Obadiyas so magatos a manga nabi na initapok iyan ko dowa a liyang a ndilima polo kataw ko oman i isa on. Na pegikatan iyan siran sa pangenengken ago ig.
Na pitero i Ahab ki Obadiyas a Neba ngka so dalem ai a inged roo ko langon a manga bowalan ago manga baogan. Baanda tano makatoon sa otan a ipegoyag o manga koda ago so manga mola kaan di siran kelengan mamamatay.
Na biyagi iran so inged a pelalakawan iran na somiyong si Ahab ko isa a pagagawan na si Obadiyas na sii ko ped.
Sii ko kapelalakaw i Obadiyas na minitekaw a miyakitoona on si Iliyas. Miyakilala sekaniyan i Obadiyas na somiyodiyod on a tig iyan a Ba seka den anan a kadnan ko a Iliyas?
Oway a inisembag iyan. Ika roo den na teroa ngka ko kadnan ka a Sisii si Iliyas. 
Ogaid na iniise i Obadiyas a Antonaa i miyanggolaola ko a ribat a pepeladen ako ngka ki Ahab sa kambonoa niyan raken?
Mataan ko kaooyagoyag o Allah a Tohan ko ka da den a inged o di na ndatoan a ba da a miyasogo on o kadnan ko a pembanog reka. Na igira a dii teroon o dato ko isa a inged o di na ndatoan a da ka roo na piyakasepa sekaniyan i Ahab a da ka niyan matoon.
Na imanto na peteroon ka raken bes a song ako ko kadnan ko a peteroon ko ron a Sisii si Iliyas?!
Ka so den so kangganati aken reka na pagowiten ka o Roh o Allah ko darpa a di aken katawan. O song ako ki Ahab a peteroon ko ron a sisii ka a di ka niyan bo ketoon na mbonoon ako niyan. Ogaid na saken a oripen ka na pepangongonotan ko Allah ipoon ko kangoda ko.
Ba ngka da maneg kadnan ko o antonaa i pinggolaola ko sii ko kapepakipamonoon i Disibil ko manga nabi o Allah? Initapok aken so magatos kiran ko dowa a liyang a ndilima polo ko oman i isa on a pegikatan ko siran sa pangenengken ago ig.
Na peteroon ka raken bes imanto a song ako ko kadnan aken a peteroon ko ron a sisii ka?! Mbonoon ako niyan!
Na tig i Iliyas a Mataan ko kaooyagoyag o Allah a Lebi a Mamaapaar a pepangongonotanan ko ka ipagadap aken a ginawa ko imanto ki Ahab.
Mandiyadi na somiyong si Obadiyas ki Ahab na pitero iyan on oto na lomiyalakaw si Ahab a makipetoona ki Iliyas.
So kiyailaya niyan ki Iliyas na pitero iyan on a Ba seka nan a dii semok sa Israil?
Kena a ba saken i miyakasamok sa Israil a tig i Iliyas ka seka ago so pamiliya i ama a ka. Ka tiyalikodan iyo so manga sogoan o Allah na pesimba kano ko manga barahala a Baal.
Na pakisogoi ngka imanto so langon a manga taw ko dalem a Israil sa kapakatalabok iran raken ko Palaw a Karmil. Pakaonota ngka so pat gatos ago lima polo a manga nabi o Baal ago so pat gatos a manga nabi o katohanan a Asirah a pepegeperen i Disibil..
Na piyakisogoan i Ahab so langon a manga Israil ago so manga nabi sa katimo iran ko Palaw a Karmil.
Inadap i Iliyas so manga taw na pitero iyan a Ay katey a kaaalangalang iyo ko dowa a pamikiran? O so Allah na Tohan na paratiyayaa niyo sekaniyan ogaid na o so Baal na Tohan na paratiyayaa niyo. Ogaid na da den a sataga bo a ba inisembag o manga taw.
Pitero kiran pen i Iliyas a Saken bo i miyalamba ko manga nabi o Allah ogaid na so Baal na aden a pat gatos ago lima polo a manga nabi niyan.
Kowaan kami niyo sa dowa a todo a sapi. Pilia o manga nabi o Baal so isa on a pamekangen iran ago tegoon ko liyawaw o itagon ogaid na di iran tentemi sa apoy. Tiyagaren ko so ped na tegoon ko ko liyawaw o itagon a di aken tenteman sa apoy.
Maipos ai na talowi o manga nabi o Baal so ingaran o tohan iran na talowan ko so Ingaran o Allah. Na so tohan a pekasembag a nggolalan ko apoy na aya den Tohan. Na pitero o langon o manga taw a Mapiya so pitero o ka.
Piyanotol i Ahab ko karoma niyan a Disibil so langon a pinggolaola i Iliyas ago so kiyapakipamonoon iyan ko langon a manga nabi o Baal.
Na miyakawit si Disibil ki Iliyas sa lalag a tig iyan a Kamorkaan ako o Allah sa tanto a malipedes o di ko seka mabono sa di pen kaoma o datar angkai a oras mapita a lagid o kiyabonoa ngka ko manga nabi.
Na miyalek si Iliyas na inipagapas iyan a omor iyan. Sii ko kiyapakaoma niyan sa Birsiba sa inged a Yodah na inibegak iyan roo so talasogoay niyan
Na miyakasalongan a inilalakaw niyan pen ko mitataog a sekaniyan bo. Miyakaoma ko marimpoong a kayo na miyontod ko atag iyan a pepangnin iyan a matay sekaniyan. Ya Allah tiyamanan ako den imanto a tig iyan. Kowaa ngka so niyawa ko ka kena o ba ako lebi a mapiya a di so manga apo aken.
Na miniga sekaniyan ko atag o kayo na tiyorog roo. Na minitekaw a somiko on so isa a malaikat a tig iyan a Mbowat ka na go ka kan!
Na miyangilailay si Iliyas ko mbalabala na sii ko kaolonan iyan na aden a apang on a liyoto a manga waga ago isa ka omoy a ig. Na komiyan sekaniyan ago mininom na miniga bo.
Komiyasoy so malaikat o Allah na siko iyan a tig iyan a Mbowat ka na go ka kan ka maregen reka so lalakaw ngka.
Na mimbangon sekaniyan na komiyan ago mininom na nggolalan ko bager angkoto a pangenengken na miyakalalakaw sa pat polo ka a kadadaondaw ago pat polo a kagagawii taman sa minisampay sa Sinay a palaw o Tohan.
Somiyoled sekaniyan roo ko liyang na miyakatorog on ko kagagawii. Na miyakatalingoma on so katero o Allah a tig iyan a Antonaa i pesowaan ka san Iliyas?
Tig iyan a Miyangongonotan ako sebenar ko Allah a Lebi a Mamaapaar. Ogaid na so manga Israil na tiyalikodan iran so kapasadan ka pinggegeba iran so manga aparan ka na piyamono iran pen so manga nabi ngka na saken bo i miyalamba. Na imanto na pananamaran ako iran pen mono.
Na tig o Allah a Liyo ka na go ka tindeg ko palaw sii ko kamamasaan o Allah. Mandiyadi na somiyagad so Allah na domiyansal so mala ago mabager a ndo a tomimpag ko manga bobongan ago romiyopet ko manga lakongan ogaid na da so Allah sii ko ndo. So kiyaipos o ndo na milinog ogaid na da so Allah ko linog.
So kiyaipos o linog na miyakatalingoma so apoy ogaid na da so Allah sii ko apoy. So kiyaipos o apoy na aden a sowara a malenggaw.
So kiyanega on i Iliyas na inisapeng iyan ko paras iyan so gerab iyan na lominiyo a tominindeg ko ngari o liyang. Na pitero rekaniyan o sowara a Antonaa i pesowaan ka sii Iliyas?
Tig iyan a Miyangongonotan ako sebenar ko Allah a Lebi a Mamaapaar. Ogaid na so manga Israil na tiyalikodan iran so kapasadan ka pinggegeba iran so manga aparan ka na piyamono iran pen so manga nabi ngka na saken bo i miyalamba. Na imanto na pananamaran ako iran pen mono.
Na pitero on o Allah a Kasoy ka a okit ko lalan a inisong ka sii na song ka ko mitataog a marani sa Damasko. Amay ka makaoma ka roo na salawati ngka si Hasail a madato sa Siriya
Na salawati ngka si Diho a wata i Nimsi a madato sa Israil na salawati ngka pen si Ilisas a wata i Siyapat a taga Abil Mihola a pekasambi reka a nabi.
Saden sa makalidas ko kambonoa on i Hasail na mbonoon i Diho na saden sa makalidas ko kambonoa on i Diho na mbonoon i Ilisas.
Ogaid na aden a pelindingen aken a pito nggibo a manga Israil a so langon a da makasodiyod ko Baal aya pen o ba iran iniarek a manga ngari iran ko barahala niyan.
Mandiyadi na miyawa roo si Iliyas na miyatoon iyan si Ilisas a wata i Siyapat ko dii mbabasokan a dii ndado sa isa ka parisan a sapi a aden a sapolo ago isa ka parisan a sapi a maoonaan iyan. Somiyong on si Iliyas na inisablay niyan so gerab iyan ko waga i Ilisas na tomiyaros lomalakaw.
Na inibegak i Ilisas so manga sapi iyan na piyalalagoy niyan tomondog si Iliyas a tig iyan a Pakaodasa ko ngka pasin marek ki ama aken ago si ina na go ako reka bo magonot. Kasoy ka a inisembag i Iliyas. Ogaid na tatanodi ngka so pinggolaola ko reka.
Sa masa oto na piyakitimo i Bin Hadad a dato sa Siriya so langon o manga sondaro niyan. Lomiyalakaw siran a oonotan o telo polo ago dowa a ped a manga dato a rakes o manga koda iran ago manga karo sa katidawa na linikopan ago giyobat iran a Samariya.
Somiyogo si Bin Hadad ki Ahab a dato sa Israil sii ko siti a piyakitero iyan on a Giyai i kabasa i Bin Hadad
So manga pirak ka ago manga bolawan na rek aken ago so pen so lebi a manga pipiya ko manga karoma ngka ago manga wata.
Somimbag so dato sa Israil a Oway so den so pitero o ka kadnan ko a dato ka saken ago so langon a sisii raken na rek ka.
Na miyakaoma peroman so manga siyogo a tig iran a Giyai i kabasa i Bin Hadad Somiyogo ako reka sa manga mama a inipanton aken a kimbegan ka raken ko manga pirak ka ago manga bolawan ago so manga karoma ngka ago manga wata.
Ogaid na sii ko datar ai a oras mapita na sogoon ko reka so manga sanasanaan aken a penisiken iran so torogan ka ago so manga walay o manga pagtaw ngka na pengowaan iran so langon taman a mala rekano i arga na pagawidan iran.
Na piyakisogoan o dato sa Israil so langon a manga olowan ko inged na pitero iyan kiran a Ilaya niyo man a kapananamar angkoto a mama sa rido! Somiyogo raken a ipepanton iyan a kimbegan ko ron ko manga karoma ko ago so manga wata aken so manga pirak aken ago manga bolawan na da ko sekaniyan sangkaa.
Na pitero on o langon o manga olowan ago so manga pagtaw a Di ngka sekaniyan pemakinega o di na ba pagayoni so panton iyan!
Mandiyadi na simbag i Ahab so manga siyogo i Bin Hadad a tig iyan a Teroa niyo ko kadnan aken a dato a So paganay a inipanton ka raken na palaya aken ipenggolalan ogaid na giyangkai a miyaori a panton na di aken den ipagiyog.  Na gomiyanat roo so manga siyogo na inisampay iran so sembag ki Bin Hadad.
Somiyogo peman si Bin Hadad ki Ahab a piyakitero iyan on a Kamorkaan ako o manga tohan sa malipedes o di ko matarotop so kambinasaa ko sa Samariya taman sa di petoon so bayanek on a baden masesagamak o oman i isa a manga sondaro aken!
Somimbag so dato Ahab a tig iyan a Teroa niyo ki Bin Hadad a so sondaro a petiyagar sa katida wa na di patot i ba magambog a lagid o sondaro a miyakataban den.
Minisampay ki Bin Hadad angkai a katero sii ko kapepaginom iran ago so ped a manga dato sii ko manga barombarong iran. Na inisogo iyan ko manga sondaro niyan a Tiyagar kano ko kanggobat! Na mitiyagar siran sa kanggobata iran ko siti.
Sa masa oto na miyakatalingoma a nabi ko dato Ahab a pitero iyan a Giyai i kabasa o Allah Miyailay ngka angkai a makapal a manga sondaro? Imanto a gawii na peladen ko siran ko lima ngka na ketokawan ka bo a saken so Allah.
Antawaa i penggolaola sii? a iniise i Ahab. Inisembag o nabi a Giyai i pitero o Allah So manga kangodaan a sondaro a pagoolowanan o manga komandir ko manga probinsiya na aya on penggolaola. Na antawaa i magepoon ko katidawa? a iniise o dato. Seka den a inisembag o nabi.
Mandiyadi na piyakitawag i Ahab so manga kangodaan a sondaro o manga komandir ko manga probinsiya a dowa gatos ago telo polo ago dowa siran kataw a manga mama. Oriyan iyan na tinimo iyan so ped a manga sondaro sa Israil a pito nggibo siran langon.
Na kagiya maoto a alongan na miparada siran a lominiyo ko siti a si Bin Hadad ago so telo polo ago dowa a manga dato a miyakipagabanga on na sisii siran pen ko kampo iran a pepamanginom a pepanga bebereg.
So manga kangodaan a sondaro o manga komandir ko manga probinsiya na aya miyona lomiyo. So manga panonoriman a miyasogo i Bin Hadad na iniripot iran on a Aden a manga sondaro a dii meliliyo sa Samariya!
Na tig iyan a O pepekaoma siran a makipengginawai na biyaga niyo a oyagoyag na o pepekaoma a makipetidawa na biyaga niyo a oyagoyag!
So manga kangodaan a sondaro na dii meliliyo ko siti a moona ko ped a manga sondaro
Na oman i isa kiran na biyono iyan so ridoay a minitidawa iyan. Miyamalagoy so manga Isiriyanen a pepangeteden o manga Israil. Ogaid na miyakapalagoy si Bin Hadad a makakokoda a rakes o ped a manga pangongoda iyan.
Na somiyorong si Ahab na bininasa niyan so manga koda ago manga karo a mala a kiyatabana niyan ko manga Isiriyanen.
Marani ko torogan o dato Ahab sii sa Yasriil na aden a asinda on a waged a obas a rek i Nabot a taga Yasriil.
Miyakaisa a gawii na pitero i Ahab ki Nabot a Began ka raken so asinda ngka a obas a pesepadanan aken sa manga leletean ka marani ko torogan aken. Imbegay aken reka so lebi pen a mapiya a asinda a isembi on o di na o tomoa ngka na mbayadan ko reka sa apiya pira i arga iyan.
Ogaid na inisembag i Nabot a Pengnin ko a isapar o Allah o ba aken reka began so posaka a initenan o manga apo aken!
Na miyaling si Ahab a pekerarangitan ago makaririmeng sabap ko pitero on i Nabot a Di aken reka imbegay so posaka o manga apo aken. Na miniga ko katri niyan a somasangor ko keleb a pesengka koman.
Somiyong on si Disibil a karoma niyan na iniise iyan on a Ino ka makaririmeng? Ino ka di ken?
Tig iyan a Pitero aken ki Nabot a Pesaa ngka raken so asinda ngka a obas o di na o tomoa ngka na began ko seka sa salakaw a asinda a isembi on. Ogaid na pitero iyan a di niyan raken imbegay so asinda niyan.
Na tig i Disibil a Ba giyai i olaola ngka a di ngka dii indato sa Israil?! Mbangon ka na go ka kan! Pakapiyaa ngka a ginawa ngka ka kowaan ko reka so asinda i Nabot.
Mandiyadi na misorat si Disibil sa manga sorat na inipirma iyan on so ngaran i Ahab. Initombok iyan on so siliyo niyan na inipakawit iyan ko manga olowan ago manga pelokelokesen sii ko siti a babalingan i Nabot.
Aya inisorat iyan sangkai a manga sorat na Panawatewagen kano sa gawii a kapowasa na limoda niyo so manga taw na pakaontoda niyo si Nabot ko seselaan a darpa.
Kowa kano sa dowa kataw a manga rarata a manga mama a makapengadap ki Nabot a ipesendit iran on a inipaninta iyan so Tohan ago so dato. Na liyon iyo sekaniyan ko siti na robaka niyo taman sa matay.
Ininggolalan o manga olowan ago so manga pelokelokesen so iniinsarat kiran i Disibil ko manga sorat.
Inipanawatewag iran so gawii a kapowasa na linimod iran so manga taw na piyakaontod iran si Nabot ko seselaan a darpa.
Na miyangadap rekaniyan so dowa kataw a manga rarata a mama na pisenditan iran si Nabot sii ko kamamasaan o manga taw a tig iran a Inipaninta i Nabot so Tohan ago so dato. Na giyoto a iniliyo iran sekaniyan ko siti na riyobak iran taman sa miyatay.
Oriyan iyan na piyakitero iran ki Disibil a Miyarobak si Nabot na miyatay!
So den so kiyanega on i Disibil a miyatay sekaniyan na pitero iyan ki Ahab a Ika roo den na tangana ngka so asinda i Nabot a da miyog o ba niyan reka pesaa ka miyatay sekaniyan den.
So kiyanega on i Ahab na minggagaan somong ko asinda sa katengana niyan on.
Samaoto na pitero o Allah ki Iliyas a taga Tisbi a
Ika roo den na go ka pakitoona ki Ahab a dato sa Israil a ndadato sa Samariya. Sisii sekaniyan imanto ko asinda i Nabot ka somiyong roo sa katengana niyan on.
Teroa ngka on a Giyai i pitero o Allah Ba ka da katamani ko kiyabonoa ngka ko taw ago miyagaw ko tamok iyan? Teroa ngka on a Giyai i pitero o Allah Sii ko darpa a piyanilaan on o manga aso so rogo i Nabot na ron penilai o manga aso so rogo o ka! 
Kagiya mailay i Ahab si Iliyas na tig iyan a Hey ridoay aken miyatoon ako ngka bes! Miyatoon aken seka a inisembag iyan ka pipesa ngka a ginawa ngka ko kanggolaola sa marata ko kapekeilaya on o Allah.
Na giyai i pitero o Allah a Tenaan ko seka sa morala. Pelenganen ko so langon a kebabadan reka a pepasen ko ko pamiliya ngka so oman i mama sii sa Israil ndatar so oripen ago so di.
Mbinasaan ko so pamiliya ngka a lagid o inikidia ko ko pamiliya i Yarobowam a wata i Nibat ago so pamiliya i Baasa a wata i Ahidiyas sabap sa piyakakerangit ako ngka ago piyakandosa ngka so manga Israil.
Na makapantag mambo ki Disibil na pitero o Allah a Sekaben o manga aso si Disibil sii ko siti a Yasriil.
Saden sa ped ko pamiliya i Ahab a pematay ko siti na pegdasan o manga aso na saden sa pematay ko pangomaan na pengengen o manga papanok. 
Da den a mama a lagid i Ahab a di niyan dii pesaan a ginawa niyan ko kanggolaola sa marata ko kapekeilaya on o Allah ka pepangondoin sekaniyan i Disibil.
Piyakasisingay so manga olaola niyan ko kapesimba niyan sa manga barahala a lagid o dii nggolaolaan o manga Amoriyo a piyamogaw o Allah ko inged sii ko kapesorongi ron o manga Israil.
Kagiya maneg i Ahab angkai a manga katero na kinisi iyan so manga nditaren iyan na minditar sa sako ago mipowasa. Pepekatorog sekaniyan a somosolot sa sako na dii ndadalakaw a dii mboko.
Na pitero o Allah ko nabi Iliyas a
Sii ko soled o miyakatelo ragon na da den tidawa a Siriya ago giya Israil.
Ogaid na sii ko ikatelo ragon na si Yahosapat a dato sa Yodah na mimbisita ki Ahab a dato sa Israil.
Sii ko kandodoo niyan na pitero i Ahab ko manga sanasanaan iyan a Ba niyo di katawi a rek tano a siti a Ramot Giliyad na da den a ba tano pinggolaola sa kakowaa tano ron ko katatangana on o dato sa Siriya?
Na iniise i Ahab ki Yahosapat a Ba ka raken pagonot sa kanggobat ami sa Ramot Giliyad? Inisembag i Yahosapat ko dato sa Israil a Oway makatitiyagar ako a datar ka a lagid mambo o manga sondaro aken ago manga koda.
Ogaid na makimosawir ta pasin ko Allah.
Mandiyadi na piyakisogoan i Ahab so langon a manga nabi a manga pat gatos siran a manga mama na iniise iyan kiran a Ba aken gobata a Ramot Giliyad o di? Ika roo a inisembag iran ka peladen o Allah ko lima ngka.
Ogaid na iniise i Yahosapat a Ba da a nabi o Allah sii a nggolalan on so kakeisei ta ko Allah?
Somimbag si Ahab a Aden pen a isa a mama a si Mikayas a wata i Imlah ogaid na ipekegowad aken ka da den a mapiya a pekealamat iyan makapantag raken ka palaya den marata. Di wadib o ba anan teroa o dato a tig i Yahosapat.
Mandiyadi na tiyalowan i Ahab so isa ko manga sanasanaan iyan na tig iyan a Wita ngka raken nggagaan si Mikayas a wata i Imlah!
Samaoto na kioontod si Ahab ago si Yahosapat ko manga korsi iran sii ko darpa a pegegikan sii ko gimowa a Samaria a kindiditar sa manga kimon a dato na so langon o manga nabi na pepangalamat sii ko hadapan iran.
So isa kiran a si Sidikiyas a wata i Kinaanah na miyakambaal sa potaw a manga panga na inipanawatewag iyan a Giyai i pitero o Allah Ipenidong ka ini ko manga Isiriyanen taman sa mabinasa siran!
Na datar ai mambo so pekealamat o langon a ped a manga nabi a di iran dii teroon a Gobata ngka a Ramot Giliyad ka pekatabanen ka on o Allah!
Na so mama a siyogo a merapit ki Mikayas na pitero iyan on a Ilaya ngka man ka maiisaisa so ped a manga nabi a pegalamaten iran so kapekadaag o dato. Na pakaayona ngka on so katero o ka na pagalamata ngka bo so mapiya.
Ogaid na pitero i Mikayas a Matamataan ko kaooyagoyag o Allah ka aya bo a mapetero aken on na so bo so peteroon raken o Allah.
So kiyapakaoma niyan ko dato na iniiise on o dato a Ba kami pakipetidawa sa Ramot Giliyad o di? Ika roo den na go ngka daaga a inisembag iyan ka peladen o Allah ko lima ngka.
Na pitero on o dato a Miyakapira ko seka den mapakasepa sa aya bo a peteroon ka raken na so tito a benar sii ko Ingaran o Allah!?
Mandiyadi na pitero i Mikayas a Miyailay aken so langon a manga Israil a miyamangiparak ko manga bobongan a lagid o manga bilibili a da a ba on petegikor na pitero o Allah a Giyangkai a manga taw na da a kadnan iran. Pakabalinga niyo siran langon sa kalilintad. 
Na tig i Ahab ki Yahosapat a Ba ko reka da matero a da den a pegalamaten iyan a mapiya makapantag raken ka marata bo den!
Na pitero pen i Mikayas a Na pakinega ngka pen imanto so pitero o Allah! Miyailay aken so Allah a moontod ko korsi iyan a ped iyan so langon a pepanalagad on sa kasorgaan a kititindeg ko melilibeta on sii ko kawanan iyan ago diwang.
Na pitero o Allah a Antawaa i pekaagak ki Ahab sa kanggobata niyan sa Ramot Giliyad kaan roo matay? na mimbarambarang a sembag iran.
Sa kaposan na aden a isa a niyawa a miyadap ko Allah a tig iyan a Saken i magagak on.
 Andamanaya? a iniise o Allah.  Song ako roo a pakapeteroon ko sa manga kabokegan so manga nabi i Ahab.  Ika roo na nggolaolaa ngka ini ka keagak ka sekaniyan a tig o Allah.
Na pitero pen i Mikayas a Na giyanan i miyanggolaola ka piyakatero o Allah angkai a pepamokeg a niyawa a nggolalan ko manga ngari o langon a manga nabi ngka. Ka kiyokom den o Allah a pemoralaan ka niyan.
Na giyoto a si Sidikiyas a wata i Kinaanah na miyobay ki Mikayas na tingel iyan so bies iyan a iniise iyan on a Anda miyokit so Roh o Allah ko kiyapakapoon iyan raken sa kapakipembitiyarai niyan reka?
Inisembag on i Mikayas a Ketokawan ka amay ka pekasoled ka ko pageemaan a rowang sa kapetepok ka!
Na giyoto a inisogo o dato Ahab a Dakepa niyo si Mikayas na pakakasoya niyo ki Amon a so gobirnador ko siti ago sii ki Yowas a wata o dato
Na teroa niyo a Giyai i sogoan o dato Kalabosowa niyo angkai a mama a da den a ba niyo ron imbegay a rowar ko paan ago ig taman sa makakasoy ako a da kakaidi.
Na tig i Mikayas a O pen o makakasoy ka a da kakaidi na da tero so Allah a nggolalan raken! Na inipagoman iyan tero a Tanodi niyo so manga katero aken sekano langon a manga taw!
Mandiyadi na lomiyalakaw si Ahab a dato sa Israil ago si Yahosapat a dato sa Yodah a nggobat sa Ramot Giliyad.
Sii ko kiyapatay i Ahab na somiyopak a inged a Mowab sa Israil.
Miyakaisa a gawii na miyaolog so dato Ahasiyas poon ko liyoliyowan ko rowang iyan ko kaporoan o torogan iyan roo sa Samariya na kiyapalian den. Sabap roo na somiyogo sekaniyan sa manga mama a tig iyan kiran a Ikano roo na isei niyo so Baal Sibob a aya tohan sa Ikron kaan aken katokawi o pekabager ako sangkai a pali.
Ogaid na so malaikat o Allah na pitero iyan ki Iliyas a taga Tisbi a Lalakaw ka na go ngka balaka so manga sogo o dato sa Samariya na iseen ka kiran a Ino kano song ko Baal Sibob a tohan sa Ikron sa kapagado niyo ron? Ba da a Tohan sa Israil?
Kagiya ka maoto na giyai i pitero o Allah Di ka den keakar ko katri a iigaan ka. Mataan a petay ka!  Na pinggolaola i Iliyas so inisogo on o malaikat.
Kagiya komasoy so manga sogo ko dato na iniise iyan kiran a Ino kano kesoy?
Aden a miyakitoona rekami a mama a inisembag iran. Na pitero iyan rekami a Kasoy kano ko dato a somiyogo rekano na teroa niyo ron a Giyai i pitero o Allah Ino ka sogo sa manga mama sa kapagado iran ko Baal Sibob a tohan sa Ikron? Ba da a Tohan sa Israil? Sabap sa pinggolaola ngka ini na di ka den keakar ko katri a iigaan ka ka mataan a petay ka! 
Na iniise kiran o dato a Antonaa i paras o mama a miyakitoona rekano a pitero iyan ai?
Inisembag iran a Ndiditar sekaniyan sa bombol a ayam na sesambitan sa kobal. Giyoto si Iliyas a taga Tisbi! a tig o dato.
Mandiyadi na somiyogo so dato ki Iliyas sa isa a kapitan a oonotan o lima polo kataw a manga sondaro niyan. Miyaoma iran si Iliyas a moontod ko poro a bobongan na tiyakedegan o kapitan a tig iyan on a Hey nabi o Tohan inisogo o dato a tondagay ka!
Inisembag on i Iliyas a O sogo ako o Tohan na makatana so apoy a poon sa langit a lenganen kano niyan a rakes o lima polo kataw a manga taw ngka! Na sarta den a miyakatana so apoy a poon sa langit na iniped iyan so kapitan ago so manga sondaro niyan.
Na somiyogo peman so dato ki Iliyas sa salakaw a kapitan a rakes o lima polo kataw a manga sondaro niyan. Na pitero o kapitan a Hey nabi o Tohan pitero o dato a tondagay ka nggagaan!
O sogo ako o Tohan a tig i Iliyas na makatana so apoy a poon sa langit a lenganen kano niyan a rakes o lima polo kataw a manga taw ngka! Na sarta den a minitana so apoy o Tohan a poon sa langit na iniped iyan so kapitan ago so manga sondaro niyan.
Na somiyogo peman so dato sa ikatelo a kapitan a rakes o lima polo kataw a manga sondaro niyan. Tiyakedegan angkai a ikatelo a kapitan si Iliyas na somiyodiyod ko hadapan iyan a miyangangampedian on a tig iyan a Hey nabi o Tohan kapediin ako ngka ago so lima polo kataw a manga sondaro aken na pagongowi ngka so manga niyawa ami a manga oripen ka!
Ilaya ngka man ka so paganay ago so ikadowa a kapitan a rakes o langon a manga taw iran na iniped o apoy a miyakapoon sa langit. Ogaid na imanto na pagongowi ngka so niyawa ko!
Na pitero o malaikat o Allah ki Iliyas a Tondagay ka den a ped iyan. Di ngka sekaniyan keleken. Na miyonot on si Iliyas na somiyong ko dato.
Pitero i Iliyas ko dato a Giyai i pitero o Allah Ino ka sogo sa pemakaado ko Baal Sibob a tohan sa Ikron? Ba da a Tohan sa Israil? Sabap sa miyanggolaola ngka ini na di ka den keakar ko katri a iigaan ka. Mataan a petay ka!
Na miyatay si Ahasiyas a aya kiyatoman o pitero o Allah a miyakanggolalan ki Iliyas. Sabap sa da a wata iyan a mama na si Yoram na aya on miyakasambi a dato sii ko ikadowa ragon ko kiyandato i Yahoram a wata i Yahosapat a dato sa Yodah.
Miyaoma so gawii a kimbayaon o Allah ki Iliyas sa kasorgaan a pegawidawidan o mabager a ndo. Pelalakaw si Iliyas ago si Ilisas a poon sa Gilgal
Na pitero i Iliyas ki Ilisas a Sii ka den ka siyogo ako o Allah sa Bitil. Ogaid na tig i Ilisas a Mataan ko kaooyagoyag o Allah ago kaooyagoyag ka ka di ko seka den ngganatan. Na tomiyaros siran sa Bitil.
So sagorompong a manga nabi sii sa Bitil na somiyong ki Ilisas na iniise iran on a Katawan ka a so Allah na mbelagen iyan reka imanto so kadnan ka? Oway katawan ko a inisembag i Ilisas ogaid na di niyo dii teroa.
Na pitero i Iliyas ki Ilisas a Sii ka den ka siyogo ako o Allah sa Yariko. Ogaid na inisembag i Ilisas a Mataan ko kaooyagoyag o Allah ago so kaooyagoyag ka ka di ko seka den ngganatan. Na tomiyaros siran sa Yariko.
So sagorompong a manga nabi sa Yariko na somiyong ki Ilisas na iniise iran on a Katawan ka a mbelagen reka o Allah imanto so kadnan ka? Oway katawan ko a tig i Ilisas ogaid na di niyo dii teroa.
Na pitero i Iliyas ki Ilisas a Sii ka den ka siyogo ako o Allah sa Lawasaig a Yordan. Na tig i Iliyas a Mataan ko kaooyagoyag o Allah ago so kaooyagoyag ka ka di ko seka den ngganatan. Na tomiyaros siran den lomalakaw.
So lima polo kataw ko sagorompong a manga nabi na miyamanondog kiran na miyamanindeg a maawat ki Iliyas ago si Ilisas ko kiyatareg iran ko kilid a Yordan.
Inendaan i Iliyas so gerab iyan na liyolon iyan na inibadas iyan ko ig. Na miyabagi so ig sa kawanan ago sa diwang na rominipag siran on a dowa ko mamara a lopa.
Kagiya makaripag siran na tig i Iliyas ki Ilisas a Teroa ngka raken i kiyogop aken reka sa di aken reka pen kakebelag? Pengnin ko a kabegan ako sa dowa takep ko gees ka a inisembag i Ilisas.
Maregen a betad so piyangni ngka a tig i Iliyas ogaid na o mailay ako ngka ko kakebelag aken reka na rek ka anan. Na o di na da.
Sii ko kapelalakaw iran a di siran dii mbitiyarai na tekaw den a miyakabayan a karo a pekedeg sii ko pageletan iran a petoyoken o manga koda a pekedeg na minibayaw si Iliyas sa langit a piyagawidawidan o mabager a ndo.
Miyailay ini i Iliyas na inipelalis iyan a Ama aken! Ama aken! So karo o Israil ago so manga koda on! Na miyada a kapekeilaya niyan ki Iliyas na kinisi iyan so gerab iyan na miyabagi.
Piyorot iyan so gerab a miyaolog a poon ki Iliyas na komiyasoy a tominindeg ko kilid a lawasaig a Yordan.
Na inibadas iyan so gerab i Iliyas ko ig a inilalis iyan a Anda so Allah a Tohan i Iliyas? So kinibadasen iyan on ko ig na miyabagi sa kawanan ago sa diwang na rominipag sekaniyan on.
So kiyailaya rekaniyan o sagorompong a manga nabi a poon sa Yariko na pitero iran a So gees i Iliyas na minitemo ki Ilisas! na somiyong siran on a magalaw ron na miyamanodiyod ko hadapan iyan.
Ilaya ngka man a tig iran ka aden a lima polo rekami a manga babager a mama. Pakalalakawa ngka siran na pakimbanogen ka kiran so kadnan ka. Ka masiken a inibayaw sekaniyan o Roh o Allah na inibetad iyan ko isa a palaw o di na sii ko isa a balintad. Di a tig i Ilisas di ngka siran sogoa.
Ogaid na tigel iran sekaniyan taman sa miyaya o ba da miyog. Na tig iyan a Sogoa ngka siran. Na piyakalalakaw iran so lima polo a manga mama a mimbabanog ko miyakatelo gawii ogaid na da iran den matoon.
Kagiya komasoy siran ki Ilisas na pitero iyan kiran a Ba aken rekano da teroa a di kano pelalakaw?
Sii ko ikasapolo ago walo ragon ko kandadato i Yahosapat a dato sa Yodah na si Yoram a wata i Ahab i miyadato sa Israil sii sa Samariya na miyakasapolo ago dowa ragon a kiyandato iyan.
Miyakanggolaola sekaniyan sa marata ko kapekeilaya on o Allah ogaid na kena o ba lagid o kamarataan a pinggolaola i ama iyan ago si iyan a Disibil. Giba iyan so barahala a Baal a pimbaalan i ama iyan.
Apiya pen oto na pesogoken iyan so manga dosa i Yarobowam a wata i Nibat a piyakisogok iyan pen ko manga Israil na da niyan ai talikodi.
Samaoto na si Misa a dato sa Mowab na pepangoyag sa manga bilibili na oman ragon na pembayad sa bowis ko dato sa Israil a magatos nggibo a manga bilibili a rakes o bombol o magatos nggibo a manga mama a bilibili.
Ogaid na sii ko kiyapatay i Ahab na somiyopak si Misa ko dato sa Israil.
Sabap roo na gomiyanat so dato Yoram a poon sa Samariya na tinimo iyan so langon a manga sondaro sa Israil.
Na piyakiwit iyan pen angkai a katero ki Yahosapat a dato sa Yodah Somiyopak raken so dato sa Mowab. Ba ako ngka pagonoti sa kipetidawaan tano ron? Magonot ako reka a inisembag iyan. Makatitiyagar ako den a lagid ka ago so mambo so manga pagtaw aken ago manga koda.
Anda tano pagokit sa kanggobat tano? Sii tano magokit ko disirto sa Idom a inisembag i Yoram.
Mandiyadi na lomiyalakaw so dato Yoram a oonotan o dato sa Yodah ago so dato sa Idomiya. Kagiya maipos so pito gawii a pepekaalibit a kiyalalakaw iran na miyalengan so ig iran na da den a ba keinom o manga sondaro o di na so manga ayam a pakaoonoten iran.
Aidaw antonaa i sowaan tano? a tig o dato sa Israil. Ba aya initimo rektano o Allah a telo a dato na giya bo a kapelada niyan rektano ko kapaar a Mowab?
Ogaid na iniise i Yahosapat a Ba da a nabi o Allah sii a nggolalan on so kakeisei tano ko Allah? Inisembag o isa ko sanasanaan o dato sa Israil a Sisii si Ilisas a wata i Siyapat a salinggogopa gowani i Iliyas.
Tig i Yahosapat a Mataan a tero so Allah a nggolalan rekaniyan! Na somiyong on so telo a manga dato.
Na pitero i Ilisas ko dato sa Israil a Ino aken seka keogopi? Song ka ko manga nabi o ama a ka ago so ina a ka. Di a inisembag o dato Yoram ka so den so Allah i tominimo rekami a telo a dato sa kapelada niyan rekami ko kapaar a Mowab.
Na tig i Ilisas a Mataan ko kaooyagoyag o Allah a Lebi a Mamaapaar a pepangongonotanan ko ka o di aken pagaadatan si Yahosapat a dato sa Yodah na di ko sekano den pagilain o di na tegoon sa ginawa.
Ogaid na witi ako ngka imanto sa pangongotiyapi. Na so di niyan dii kapangotiyapi na minitemo ki Ilisas so gees o Allah
Na pitero iyan a Giyai so kabasa o Allah Penoa niyo a manga kakar angkai a balintad
Ka pitero o Allah a Da den a ba niyo keilay a ndo aya pen o ba oran na bapiya pen oto na kepeno a ig angkai a balintad na sekano ago so manga pangangayamen iyo ago so ped a manga ayam iyo na pekainom.
Ogaid na malebod ai a mapenggolaola o Allah ka peladen iyan rekano pen a Mowab.
Tebanen iyo so oman i kokotaan a siti ago oman i mala a inged. Kepata iyo so oman i mapiya a kayo keolen iyo langon so manga paridi na kebinasa niyo a manga ator so oman i dii mbabasokan.
Sii ko talondog a kapipita ko oras a kapesepaat sa soasoat na aden a ig a petoga roo a makapopoon sa Idom! Na miyapeno a ig so kalopaan.
Kagiya maneg o manga Mowabiyo a miyakatalingoma so manga dato a nggobat kiran na piyakitawag iran so oman i mama a matoa mangoda a pekakepit sa gomaan na piyakakaden iran siran ko temanaan a Mowab.
Sii ko kiyapagnaw iran ko teked a kapipita na pesaleg so alongan ko ig roo ko sabala a balintad na mariga a kapekeilaya on o manga Mowabiyo a lagid o rogo.
Rogo oto! a tig iran. Mitidawa angkoto a manga dato na biyono o oman i isa so ped iyan. Itano roo ka tebanan tano so kampo iran!
Ogaid na so kiyapakaoma iran ko kampo na mimbowat so manga Israil na miyakitidawa kiran taman sa miyapakapalagoy iran siran na peketeden iran so manga Mowabiyo a pepamonoon iran sii ko inged iran.
Piyaminasa iran so manga siti iran na so oman i mama na lomibad sa ator ko oman i dii mbabasokan taman sa kiyasapengan. Piyangolen iran langon so manga paridi na piyata iran so oman i mapiya a kayo. Sa kaposan na giya bo a Kir Harasit i miyalamba ogaid na linikopan ai o pepamanalibat na giyobat iran pen.
Miyakaisa a gawii na so balo o mama a ped ko sagorompong a manga nabi na somiyong ki Ilisas a tig iyan on a So oripen ka a karoma ko na miyatay na katawan ka a inikalek iyan so Allah. Ogaid na miyakaoma so miyagotang on ka kowaan iyan so dowa kataw a wata aken a manga mama a pengongoripenen iyan.
Andamanaya i kakeogopi aken reka? a iniise on i Ilisas. Teroa ngka raken o antonaa i sisii ko walay ngka? Da den a ba aken san rek a tig o babay a liyo ko maito a lana.
Tig i Ilisas a Pamanipanik ka ko manga siringan ka na pamangni ka kiran langon sa manga omoy a da a tago iyan. O ba ka pangni sa matag maito.
Na soled kano ago so manga wata a ka ko walay na lekebi ngka so pintoan. Ododa ngka so lana ko langon o manga omoy na igira a miyapeno so isa on na pesilin ka.
Na giyanatan iyan si Ilisas na ininggolalan iyan so pitero iyan. Piyangowit on o manga wata iyan so manga omoy na pepangododan iyan sa lana.
Kagiya mapeno langon so manga omoy na pitero iyan ko wata iyan a Witi ako ngka pen sa ped. Ogaid na tig iyan on a Da den a miyalamba a omoy. Na gominek tomoga so lana.
Somiyong sekaniyan ko nabi Ilisas na piyanotol iyan on ai. Na tig iyan a Ika roo na pesaa ngka so lana na bayadi ngka so otang ka na mipegoyag iyo ago so manga wata a ka so miyalamba a pirak.
Miyakaisa alongan na somiyong si Ilisas sa Sonim. Aden a tatamoken a babay a mababaling roo a miyoyo rekaniyan maot a ken. Ipoon den sangkoto a gawii na igira a pesegad roo si Ilisas na pegaot roo koman.
Na pitero o babay ko karoma niyan a Katawan ko a giyangkai a mama a lalayon sii pegaot na soti a nabi o Tohan.
Mbaal ta sa maito a rowang ko paga na tagoan ta sa katri lamisaan korsi ago palitaan para rekaniyan kaan on makatareg sekaniyan igira a pepekatalingoma rekta.
Miyakaisa alongan ko kiyapakaoma roo i Iliyas na miyanik ko rowang iyan sa poro na miniga on.
Pitero iyan ki Gihasi a talasogoay niyan a Tawaga ngka so babay. Na tiyawag iyan na miyangadap on.
Na tig i Ilisas ki Gihasi a Iseen ka on a Antonaa i kibalas ami reka sabap ko langon a mapiya a pinggolaola ngka rekami a kiyamaregenan ka? Ba kami ndolon ko dato para reka o di na sii ko komandir o manga sondaro?  Inisembag o babay a Rek aken so langon taman a kailangan aken sii ko manga taw aken.
Antonaa den i kibalas ta on? a iniise i Ilisas ki Gihasi. Tig i Gihasi a Da a wata iyan a mama na miyalokes den so karoma niyan.
Na tawaga ngka peroman a tig i Ilisas. Na kagiya komasoy na tominindeg so babay ko pintoan
Na pitero on i Ilisas a Lagid ai a masa ko telondog a ragon na pekasakopo ka sa wata a ka a mama. Di kadnan ko a tig iyan di ngka pemokegi so oripen ka hey nabi o Tohan!
Ogaid na miyaogat so babay na sii ko tomiyalondog a ragon a lagid den oto a masa na mimbawata sa mama a giyoto den so miyatero on i Ilisas.
Miyakala so wata na miyakaisa alongan na lominiyo sekaniyan ki ama iyan a sisii ko dii meraragon.
Na minitekaw den a minigoraok iyan a Masakit a olo aken! Masakit a olo aken! Awidi ngka ki ina iyan! a tig o ama iyan ko isa a talasogoay.
Kagiya kaawidan iyan on so wata na aabenen i ina iyan taman ko kaoto a alongan na miyatay.
Na inawidan iyan sa poro na piyakaiga iyan ko katri o nabi o Tohan na likeban iyan so pintoan a lominiyo.
Piyakitawag iyan so karoma niyan na pitero iyan on a Pakaonota ngka raken so isa ko manga talasogoay ago kimar kaan ako makanggagaan somong ko nabi o Tohan ago makakasoy.
Ino ka on song imanto a iniise iyan on. Kena a ba saribolan imanto o di na gawii a idedeke. Na den a tig o babay.
Siniyaan iyan so kimar na pitero iyan ko talasogoay niyan a Pengonaan ka na di ka pekalombat taman sa di ko reka teroon.
Na gomiyanat sekaniyan a somiyong ko nabi o Tohan roo sa Palaw a Karmil. So kiyailaya on i Ilisas ko mawatan pen na tig iyan ki Gihasi a Ilaya ngka man kaoto so babay a taga Sonim!
Palalagowi ngka na go ngka alawa na iseen ka on a Mapipiya ka? Mapipiya so karoma ngka? Mapipiya so wata a ka?  Palaya den mapipiya a tig o babay.
So kinisampay niyan ko nabi o Tohan na siyodiyodan iyan ago kiyapetan iyan so ai niyan. Inobay i Gihasi ka itolod iyan ogaid na tig i Ilisas a Di ngka petekora ka tanto a mararata a ginawa niyan na pepagemaan raken o Allah da niyan raken teroa o ino to.
Samaoto na si Naaman a so komandir o manga sondaro o dato sa Siriya na mala ago pageedatan a mama ko kapekeilaya on o kadnan iyan sabap sa nggolalan rekaniyan na bigan o Allah a Siriya sa kiyapakataban. Mawaraw sekaniyan a sondaro ogaid na aden a bowa niyan.
Sii ko isa a kiyasondoli o manga Isiriyanen sa Israil na miyakabiyag siran sa raga na pepanalagad sekaniyan ko karoma i Naaman.
Miyakaisa alongan na pitero o raga ko bai niyan a O ba bo makasong so kadnan aken ko nabi a sisii sa Samariya! Kebolongan iyan on so bowa niyan.
Na somiyong si Naaman ko dato sa Siriya na piyanotol iyan on so pitero o raga a poon sa Israil.
Ika roo den a tig o dato song ka den ko dato sa Israil ka pekawit ako ron sa sorat a keawidan ka. Mandiyadi na gomiyanat si Naaman a maawid sa telo gatos ago pat polo ka kilo a pirak pito polo ka kilo a bolawan ago sapolo ka sokoba a nditaren.
Aya oni o sorat a inowit iyan ko dato sa Israil na Giyangkai a sorat na aya ngka kikilala ko oripen aken a si Naaman a siyogo aken reka kaan ka kabolongi so bowa niyan.
So den so kiyabatiyaa on o dato sa Israil na kinisi iyan so kimon iyan a tig iyan a  Ino ako pekawiti o dato sa Siriya sa mama a pekibolongan iyan raken so bowa niyan? Ba ako Tohan a ba pekapatay ago pekaoyag? Ilaya niyo man ka penabasabap sekaniyan sa kapakambono ami!
Kagiya maneg i Ilisas a kinisi o dato so kimon iyan na piyakitero iyan on Ino ngka kisia so kimon ka? Pakasonga ngka raken angkoto a mama kaan iyan katokawi a aden a nabi sii sa Israil.
Mandiyadi na somiyong roo si Naaman a rakes o koda iyan ago karo na tomiyareg ko pintoan o walay i Iliyas.
Na piyakiliyowan i Ilisas sa sogo a tig iyan ki Naaman a Ika roo den na go ngka onabi a ginawa ngka sa makapito sii ko lawasaig a Yordan ka mapekaasal so sapo o ka na kelompiyowan ka.
Ogaid na miyawa roo si Naaman a pekerarangitan a ipenarotaro iyan a Aya katao ko ron na ba mataan a peliyowan ako niyan a tindeg ago petelo ko Ingaran o Allah a Tohan iyan a ipemayapay niyan a lima niyan ko liyawaw o bowa na mbolongan ako niyan.
Ba di giya Abana ago giya Parpar a manga lawasaig sa Damasko i lebi a mapiya a di so apiya antonaa a lawasaig sa Israil? Ba ako ron di makapengonab ago kelompiyowan? Na mipeto si Naaman na miyawa roo a pekerarangitan.
Ogaid na miyobay rekaniyan so manga oripen iyan a tig iran a Ama ami o iniinsarat reka o nabi a nggolaola ka sa mala a nganin na ba ngka di penggolaolaa? Na ay taralebi pen o teroa niyan reka a ba ka den pangonab na kelompiyowan ka?
Na giyoto a tomiyondagay sekaniyan sa Yordan na inisineb iyan on a ginawa niyan sa miyakapito a so den so pitero on o nabi o Tohan na miyakaasal so sapo iyan a lagid o sapo o bago a mama na miyapakapiya sekaniyan den.
Mandiyadi na komiyasoy si Naaman ko nabi o Tohan a rakes on so langon a manga taw niyan. Miyangadap siran on na tig i Naaman a Imanto na katawan ko a da den a Tohan sa dalem a doniya a liyo ron a sisii sa Israil! Kapedipedi ka bo na tarimaa ngka so manga pamemegayan aken.
Ogaid na tig i Ilisas a Matamataan ko kaooyagoyag o Allah a pepangongonotanan ko ka di ako den terima sa apiya antonaa. Na apiya pen tigel sekaniyan i Naaman na minda den.
O di ka pagiyog a tig i Naaman na kapedipedi ka bo na pakakowaa ko ngka sa bote a saden sa kekena o dowa a manga mola a kewit aken ko inged aken. Ka ipoon imanto na di ako den sepaat sa petotongen a soasoat o di na ba ako pekorban sii ko apiya antonaa a tohan ka so bo so Allah.
Ogaid na pengini ko a karilaan ako o Allah sangkai a isa a betad a igira a somiyoled so dato a kadnan aken ko timplo o katohanan a Rimon a sodiyod on a aarain sekaniyan a barokan aken na pengnin ko a karilaan ako o Allah igira a pepekasodiyod ako ron mambo.
Baling ka den sa da a rayorayo a ginawa a tig i Ilisas. Kagiya malo den kawatanan si Naaman
Na si Gihasi a talasogoay i Ilisas a nabi o Tohan na miyapamikir iyan a Tanto a piyakalebodan o kadnan aken angkai a Isiriyanen a si Naaman ko da niyan katarimaa ko witowit iyan on. Na matamataan ko kaooyagoyag o Allah ka keteden ko sekaniyan na kowa ako ron sa manga nganin.
Mandiyadi na pinggagaanan i Gihasi kometed si Naaman. So kiyailaya on i Naaman a pepelalagoy rekaniyan na tomipad ko karo niyan a makipetoona on. Mapipiya so langon taman? a iniise iyan on.
Mapiya den a tig i Gihasi ogaid na siyogo ako o kadnan aken sa kapeteroa ko reka a aden a dowa kataw a mangoda a ped ko sagorompong a manga nabi a gopen miyakaoma a poon ko kapalawan a inged sa Ipraim. Na kabaya iyan a mbegan ka siran sa telo polo ago pat ka kilo a pirak ago dowa ka sokoba a nditaren.
Kapedipedi ka bo na kowa ka sa pito ka kilo! a tig i Naaman. Tigel iyan si Gihasi sa katarimaa niyan on na tiyago iyan so pito ka kilo a pirak ko dowa a sako na inirakes iyan on so dowa ka sokoba a nditaren na piyakiawidan iyan ko dowa a oripen iyan na inawidan iran a moona siran ki Gihasi.
So kiyapakaoma i Gihasi ko bobongan a kakadenan i Ilisas na kinowa niyan ai ko manga oripen na initapok iyan ko walay. Piyakakasoy niyan den so manga oripen na gomiyanat siran.
Ogaid na so kiyasoled i Gihasi ki Ilisas a miyadap on na iniise on i Ilisas a Anda ka poon Gihasi? Da a siyongowan ko a oripen ka a inisembag iyan.
Ogaid na pitero on i Ilisas a Ba ngka di katawi a sisii reka so niyawa ko isako tomepad so mama ko karo niyan a miyakitoona reka? Ba giyai i oras a kakowa sa pirak o di manga nditaren manga asinda a olibi ago asinda a obas manga bilibili manga sapi o di na manga oripen a manga mama ago babay?
Miyakaisa a gawii na pitero o sagorompong a manga nabi ki Ilisas a Ilaya ngka so darpa a petelabokan ami reka ka tanto rektano a maito.
Pakasonga kami ngka ko lawasaig a Yordan a ron pekakowa so oman i isa rekami sa tarakayo na mbalay tano roo sa darpa a kabalingan tano. Na tig iyan a Ikano roo den.
Na pitero o isa kiran a Kapedipedi ka bo na onoti kami ngka a manga oripen ka. Magonot ako a tig i Ilisas.
Na somiyong siran sa Yordan na miyamata siran sa manga kayo.
Sii ko kapepata on o isa kiran na miyaso so olo o patok iyan na miyaolog ko ig. Aidaw kadnan ko! a minigoraok iyan. Piyanembayan oto!
Anda miyaolog? a iniise o nabi o Tohan. So kiyapakiilain iyan on ko darpa a kiyaologan on na miyotol sa giyoray si Ilisas na inolog iyan roo na miyakaletaw so potaw.
Kawaa ngka a tig i Ilisas. Na kiyawa o mama na piyorot iyan.
Sa masa oto na dii makitidawa so dato sa Siriya ko manga Israil. Igira a pepakamosawiren iyan so manga sanasanaan iyan na pepamili sekaniyan sa darpa a mbangonan iyan sa kampo o manga sondaro niyan.
Ogaid na dii teroon i Ilisas ko dato sa Israil a Pananggilai ngka o ba ka makaokit sangkoto a darpa ka kekampo roo so manga Isiriyanen.
Na pepakipariksa o dato sa Israil angkoto a manga darpa a petendoon o nabi o Tohan. Omanoman pepakaiktiyaren i Ilisas so dato kaan iyan kalidasi angkoto a manga darpa.
Tanto ai a inikararangit o dato sa Siriya na linimod iyan so manga sanasanaan iyan na iniise iyan kiran a Ba niyo raken di matero o antawaa rekano i tomatampil ko dato sa Israil?
Da den a isa bo rekami kadnan ko a dato a tig o isa ko manga sanasanaan iyan. Ka si Ilisas a so nabi a sisii sa Israil na apiya so manga katero a di ngka dii teroon sii ko rowang ka na pepayagen iyan ko dato sa Israil!
Ikano roo na mbabanoga niyo o anda sekaniyan a inisogo o dato kaan ako makasogo sa manga sondaro a ndakep on. Na miyatero rekaniyan a Sisii si Ilisas sa Dotan.
Sabap roo na somiyogo on so dato sa manga koda ago manga karo ago madakel a manga sondaro. Somiyong siran on ko kagagawii na linikopan iran so siti.
Sii ko kiyapakambowat o talasogoay o nabi o Tohan a lominiyo ko teked a kapipita na miyailay niyan so manga sondaro a rakes o manga koda ago manga karo iran a lomilikop ko siti. Aidaw kadnan ko antonaa i sowaan ta? a tig iyan ki Ilisas.
Di ka pekelek a inisembag o nabi. So kiaampil rekta na madakel a di so kiaampil kiran!
Na miyangangarapan si Ilisas a tig iyan a Ya Allah lekai ngka a mata niyan kaan makailay! Na likaan o Allah so mata o talasogoay na lomiyangkaw sa mbalabala na miyailay niyan so manga bobongan a mapepeno a pekedeg a manga koda ago manga karo a lomilibet ki Ilisas.
Sii ko kapetondagayi rekaniyan o manga ridoay na miyangangarapan si Ilisas ko Allah a tig iyan a Pamotaa ngka a manga taw ai! Na piyamota niyan siran a giyoto den so piyangni i Ilisas.
Na pitero kiran i Ilisas a Kena ini a ba so lalan na kena ini a ba so siti. Tondoga ko niyo ka agaken ko sekano ko mama a di niyo dii mbabanogen. Na inagak iyan siran roo sa Samariya.
So kiyapakasoled iyan ko siti na piyangni i Ilisas a Ya Allah lekai ngka so manga mata angkai a manga mama kaan mamakailay! Na likaan o Allah so manga mata iran na miyakailay siran na kiyatokawan iran a sisii siran sa soled a Samariya.
So kiyailaya o dato sa Israil ko manga Isiriyanen na inilalis iyan ki Ilisas a Ama ko ba aken siran pemonoa! Ba aken siran pemonoa?
Di ngka siran pemonoa a inisembag iyan. Ba ngka mbonoa so manga taw a miyabiyag ka ko dii katidawa? Begi ngka siran sa pangenengken ago ig kaan siran makakan ago makainom ago mamakakasoy ko dato iran.
Na siyapaat iyan siran sa mala a kapista na kagiya makapasad siran koman ago mamanginom na piyakabaling iyan siran ko kadnan iran. Sabap roo na so manga sondaro a Isiriyanen na initapelek iran so kapesondoli ko inged a Israil.
Ogaid na da peman matey na si Bin Hadad a dato sa Siriya na tinimo iyan so langowan a sondaro niyan na somiyong siran sa Samariya na linikopan iran.
Sabap roo na tanto a tiyaon so siti ka miyabolobolo a kalilikopi ron taman sa so olo a kimar na dii mapesa sa walo polo a pelata a pirak na isa ka libras a tai a marapatik na dii mapesa sa lima timan a pelata a pirak.
Miyakaisa a gawii a dii ndalakaw so dato sa Israil ko kilid o pangeleban o siti na tiyalowan sekaniyan o babay a tig iyan a Hey dato a kadnan ko tabangi ako ngka!
Tig o dato a O da ka tabangi o Allah na anda ko pekakowa sa kitabang aken reka? Ba aden a pereperan aken o di na arak?
Somimbag si Ilisas a tig iyan a Pamakinega niyo so katero o Allah. Giyai i pitero o Allah Datar ai a oras mapita na so isa ka gantang a arina na mapepasa sa isa ka pelata a pirak ago so dowa ka gantang a bantad na mapepasa sa isa ka pelata a pirak sii ko manga padian sa Samariya.
So olowan a sondaro a pepanalagad ko dato na pitero iyan ko nabi o Tohan a Di ini mapenggolaola apiya pen o lekai o Allah so manga pintoan sa langit! Na tig i Ilisas a So den so manga mata ngka i pekailay sii ogaid na di ka on den pekakan!
Samaoto na aden a pat kataw a aden a bowa niyan a komakaden ko gimowa o siti na pitero o oman i isa ko ped iyan a Ino tano sii keden taman sa matay tano?
O gomegenek tano sii na pematay tano a ongos na o somoled tano ko siti na ndodoo so taon na pematay tano a ongos. Na somong tano ko kampo o manga Isiriyanen na moral tano kiran. O pekapagoyaga tano iran na keoyag tano na o bonoa tano iran na pematay tano baden.
Sii ko kaperimon na somiyong siran ko kampo o manga Isiriyanen. So kinisampay iran ko kilid o kampo na da den a ba roo taw
Ka piyakineg o Allah ko manga Isiriyanen so dalepek o madakel a manga karo ago manga koda ago makapal a manga sondaro. Na pitero o oman i isa ko ped iyan a Ilaya ngka man ka kiyatendanan o dato sa Israil so manga dato a Hitiyo ago Imisiren sa kanggobata iran rektano!
Na mimbowat siran na miyamalagoy sii ko kaliboteng iyan pen. Inawaan iran so manga barombarong iran manga koda iran ago manga kimar. Giyanatan iran so langon taman sii ko kampo a da den maalin na inipagapas iran a ginawa iran.
Kagiya misampay so pepanga bobowa ko kilid o kampo na somiyoled siran ko isa ko manga barombarong. Komiyan siran ago mininom na inawidan iran so manga pirak manga bolawan ago manga nditaren na miyawa siran roo a inipanapok iran oto. Na komiyasoy siran na somiyoled ko ped a barombarong na kominowa siran peman ko manga nganin san na initapok iran pen.
Ogaid na oriyan iyan na pitero o oman i isa ko ped iyan a Di ontol so di tano dii nggolaolaan! Aden a mapiya a mapenotol tano imanto na ba tano den dii pagmaa. O nayaw tano taman sa mapita na peraoten tano a morala. Na itano roo! Somong tano imanto ko torogan o dato na panotolen tano ron ai!
Na komiyasoy siran ko siti na tiyalowan iran so manga gordiya ko gimowa iyan na pitero iran kiran a Somiyong kami ko kampo o manga Isiriyanen na da den a isa bo a taw a ba ami miyailay aya pen o ba ami miyaneg ka so bo so kiiiket a manga koda ago manga kimar ago so manga barombarong a giyanatan a da den maalin.
Na inipanawatewag o manga gordiya so totol na minisampay ko torogan.
Mimbangon so dato ko kagagawii na pitero iyan ko manga sanasanaan iyan a Teroon ko rekano o antonaa i ikidia rektano o manga Isiriyanen. Katawan iran a oongosan tano na inawaan iran so kampo a petepok siran ko manga pangomaan ka aya pipikiren iran na meliyo tano ko siti na mbiyagen tano iran a oyagoyag na soled siran ko siti.
Ogaid na pitero o isa ko manga sanasanaan iyan a Somogo tano roo sa manga mama a makaonot ko lima timan a koda a miyanga lalamba ko siti kaan iran mapariksa o antonaa i miyanggolaola. O mamatay siran na datar siran bo sa kapetay o langon a manga Israil a malalamba ko siti.
Mandiyadi na mitiyagar siran sa dowa a karo a rakes o manga koda iran na somiyogo so dato sa manga mama a makasono ko manga Isiriyanen a tig iyan a Ikano roo na ilaya niyo o antonaa i miyanggolaola.
Na siyono iran siran taman sa lawasaig a Yordan na miyailay iran a so langon o lalan na makakayar on so manga nditaren ago manga kasangkapan a miyamangilebad o manga Isiriyanen sii ko kadilapet a kapepalagoy iran. Na komiyasoy so manga sogo na piyanotol iran ai ko dato.
Na mililiyo so manga taw sa Samariya na pitebanan iran so kampo o manga Isiriyanen. Sabap roo na so isa ka gantang a arina na dii pesaan sa isa ka pelata a pirak ago so dowa ka gantang a bantad na dii pesaan sa isa ka pelata a pirak a aya kiyatoman o pitero o Allah.
Initoro o dato so sondaro a pepanalagad rekaniyan a aya petendingan ko gimowa o siti ogaid na minilampes sekaniyan ago pindapodapoan o manga taw a pepamangokit ko gimowa a aya niyan inipatay a giyoto so pitero o nabi o Tohan isako somong so dato ko walay niyan.
Minitoman den so miyaalamat o nabi o Tohan ko dato a Datar ai a oras mapita na so isa ka gantang a arina na mapepasa sa isa ka pelata a pirak ago so dowa ka gantang a bantad na mapepasa sa isa ka pelata a pirak sii ko manga padian sa Samariya.
Na aya miyatero o olowan a sondaro ko nabi o Tohan na Di ini mapenggolaola apiya pen o lekai o Allah so manga pintoan sa langit! Na aya inisembag on o nabi o Tohan na So den so manga mata ngka i pekailay sii ogaid na di ka on den pekakan!
Miyatero gowani i Ilisas ko babay a so wata iyan a mama na inoyag iyan a Lalakaw kano ago so pamiliya ngka na tareg kano pasin ko ped a darpa a ketaregan rekano ka piyasad o Allah a teonen so inged sa katey a pito ragon.
Na ininggolalan o babay so pitero on o nabi o Tohan. Lomiyalakaw siran ago so pamiliya niyan na komiyaden sii ko inged o manga Pilistiyo sa miyakapito ragon.
Kagiya mapopos so pito ragon na komiyasoy so babay a poon ko inged o manga Pilistiyo na somiyong ko dato ka pengnin iyan on a mapakakasoy rekaniyan so walay niyan ago so lopa.
So dato na di niyan dii mbitiyarai si Gihasi a talasogoay o nabi o Tohan a tig iyan on a Panotola ngka raken so langon a piyakamemesa a miyanggolaola i Ilisas.
Na so den so kapepanotola i Gihasi ko dato ko kiyaoyaga i Ilisas ko miyatay a wata a mama na aya den mambo kiyapakaoma o babay a ina o wata sa kapengniya niyan ko dato ko walay niyan ago lopa. Na tig i Gihasi a Giyai so babay kadnan ko a dato ago giyai so wata a inoyag i Ilisas!
Iniise o dato ko babay so makapantag roo na piyanotol iyan on. Mandiyadi na somiyogo so dato sa sanasanaan makapantag ko inipenon o babay a tig iyan a Kasowin ka on so langon taman a rek iyan a rakes on so langon a miyapantiyari ko lopa iyan ipoon ko gawii a kiyaawai niyan ko inged taman imanto.
Somiyong si Ilisas sa Damasko na samanaya na pekesakit si Bin Hadad a dato sa Siriya. So kiyateroa ko dato a miyakaoma roo den si Ilisas
Na pitero iyan ki Hasail a Awid ka sa pamemegayan na song ka ko nabi o Tohan na pangniya ngka on a kaisei niyan ko Allah o ba ako pekabager sangkai a paniyakit.
Na lomiyalakaw si Hasail a song ki Ilisas a maawid sa pamemegayan a pat polo a onta a kirororanan sa lebi a manga pipiya a nganin sii sa Damasko. Miyangadap sekaniyan ki Ilisas na tig iyan a So wata a ka a si Bin Hadad a dato sa Siriya na siyogo ako niyan a ipagise aken reka o ba sekaniyan pekapiya ko paniyakit iyan.
Na pitero on i Ilisas a Ika roo den na teroa ngka on a Mataan a pekapiya ka! Ogaid na piyayag raken o Allah a aya mataan na petay sekaniyan.
Na tintengan sebenar i Ilisas si Hasail taman sa miyaya si Hasail. Na taros a somigad so nabi o Tohan.
Ino pesegad so kadnan aken? a iniise i Hasail. Ka kagiya katawan aken so manga piyakalekelek a penggolaolaan ka ko manga Israil. Totongen ka so kikokotaan a manga siti iran pemonoon ka so manga kangodaan kiran ipemapes ka so manga roroni a wata iran ko lopa ago pemensiin ka so tiyan o manga oogat kiran a babay.
Tig i Hasail a Andamanaya i kapenggolaolaa ko sangkoto a mala a galebek a matag ako baden aso? Piyayag raken o Allah a kedato ka sa Siriya a inisembag i Ilisas.
Na inawaan i Hasail si Ilisas na komiyasoy ko kadnan iyan. So kiyaisei ron i Bin Hadad a Antonaa i pitero reka i Ilisas? na inisembag i Hasail a Pitero iyan raken a pekapiya ka.
Ogaid na sii ko telondog a gawii na kominowa si Hasail sa tanggob na inisomek iyan ko ig na inipiles iyan ko paras o dato taman sa miyatay. Na miyabaloy si Hasail a dato sa Siriya a miyakasambi ki Bin Hadad.
Sii ko ikalima ragon a kandadato i Yoram a wata i Ahab a dato sa Israil na si Yahoram a wata i Yahosapat i miyadato sa Yodah.
Telo polo ago dowa ragon a idad iyan ko kiyadato iyan na miyakandato sa miyakawalo ragon sii sa Yarosalim.
Siyoson iyan so manga okitokit o manga dato sa Israil a lagid o pinggolaola o pamiliya i Ahab ka so karoma niyan na aya wata a babay i Ahab. Na miyakanggolaola sekaniyan sa marata ko kapekeilaya on o Allah.
Ogaid na sabap ko oripen iyan a Daod na di kabaya o Allah o ba niyan binasaa a Yodah ka initopa niyan ko Daod a taman sa pakataman so dii kapakandato o manga moriyataw niyan.
Sii ko kandadato i Yahoram na so manga Idomiyan na somiyopak sa Yodah na tomiyoro siran sa dato iran.
Piyakitawag o nabi Ilisas so isa ko sagorompong a manga nabi na pitero iyan on a Tiyagar ka sa kasong ka sa Ramot Giliyad. Awidi ngka angkai a omoy a petegoan sa lana
Na amay ka misampay ka roo na mbanoga ngka si Diho a wata i Yahosapat ago apo i Nimsi. Belaga ngka sekaniyan ko manga ped iyan na wita ngka ko misisibay a rowang.
Kowaa ngka so omoy na ododa ngka so lana ko olo niyan na teroa ngka on a Siyalawatan ko seka a madato sa Israil! Maipos ai na lekai ngka so paitaw na palalagoy ka a di pelangalangan!
Na somiyong so kangodaan a nabi sa Ramot Giliyad.
So kiyapakaoma niyan na miyatoon iyan so manga olowan a sondaro a kioontod a titimotimo. Na tig iyan a Aden a peteroon ko reka komandir. Antawaa rekami? a iniise i Diho. Seka komandir a tig iyan.
Na tominindeg si Diho na somiyoled siran a dowa ko walay. Inodod o nabi so lana ko olo i Diho a tig iyan a Giyai i pitero o Allah a Tohan o Israil Siyalawatan ko seka a madato ko manga pagtaw aken a Israil.
Kebinasa ngka so pamiliya i Ahab a kadnan ka ka iseop aken so kiyapamonoa ko manga oripen aken a manga nabi ago so langon a ped a manga oripen aken a piyamono i Disibil.
Kepolang so langon o pamiliya i Ahab. Pepasen ko so oman i mama ko pamiliya niyan sii sa Israil a oripen ago so di.
Mbalowin ko so pamiliya i Ahab a lagid o pamiliya i Yarobowam a wata i Nibat ago lagid o pamiliya i Baasa a wata i Ahidiyas.
Makapantag ki Disibil na pegdasan sekaniyan o manga aso sii ko isa a darpa sa Yasriil na da den a ba on pekalebeng.  Na giyoto a lominiyo so kangodaan a nabi na miyalalagoy.
Sii ko kiyaliyowi i Diho ko manga ped iyan a manga olowan na iniise o isa on a Mapipiya so langon taman? Ino reka song angkoto a pembetengen? Tig i Diho a Katawan iyo so lagid anan a mama ago so di niyan dii perakorayan.
Kena a ba nan benar a tig iran. Teroa ngka rekami! Na tig i Diho a Pitero iyan raken a aya kabasa o Allah na Siyalawatan ko seka a madato sa Israil.
So kiyanega iran sii na pinggagaanan iran komowa so manga gerab iran na kiyayat iran ko kaporoan o manga kerit a tindegan i Diho. Na piyakaoni ran so manga bogiyong ago milalalis sa Dato si Diho!
Na mida si Diho ko karo niyan na somiyong sa Yasriil a ron pen dedeke si Yoram. Ndodoo mambo si Ahasiyas a dato sa Yodah ka somiyong roo a mintel rekaniyan.
So bantabantay a tomitindeg ko lantawa sii sa Yasriil na miyalangkaw niyan si Diho ago so manga taw niyan a pepekarani. Na tiyalowan iyan si Yoram a tig iyan a Miyakailay ako sa manga sondaro a pepekatalingoma! Sogo ka sa pakokoda a mbalak kiran a inisogo i Yoram a ipagise iyan a Ba kalilintad a minitalingoma niyo? 
Na lominiyo so pakokoda a mbalak ki Diho na tig iyan on a Giyai i pitero o dato Ba kalilintad a minitalingoma ngka? Antonaa i ikidia ngka ko kalilintad? a inisembag i Diho. Tondoga ko ngka! Na inipananalo o bantabantay a Minisampay kiran so siyogo ogaid na da makakasoy.
Mandiyadi na somiyogo so dato sa ikadowa a pakokoda. So kiyapakaoma niyan na tig iyan a Giyai i pitero o dato Ba kalilintad a minitalingoma ngka? Tig i Diho a Antonaa i ikidia ngka ko kalilintad? Tondoga ko ngka!
Pitero o bantabantay a Minisampay sekaniyan kiran ogaid na da mambo makakasoy. So pepangolin ko karo na lagid i Diho a wata i Nimsi ka pepangolin a lagid o kasasaitanan a mama.
Sangani niyo so karo aken! a inisogo i Yoram. Na so kiyasangani ron na si Yoram a dato sa Israil ago si Ahasiyas a dato sa Yodah na lomiyo siran a mageeda ko oman i karo niyan sa kambalaka iran ki Diho na miyabalak iran sii ko pangomaan a rek gowani i Nabot a taga Yasriil.
So kiyailaya i Yoram ki Diho na iniise iyan on a Ba kalilintad a minitalingoma ngka Diho? Tig i Diho a Andamanaya i kakeaden o kalilintad taman sa mitataros den so kapanakoto ago kapangatao i ina a ka a Disibil?
Na tomiyalikod si Yoram kaan makapalagoy a ipetelo niyan ki Ahasiyas a Katipo Ahasiyas!
Na sarta a pikas i Diho so pana iyan na miyasogat iyan si Yoram ko pageletan a waga niyan. Lomiyambas so gasa ko poso iyan na miyaoteng sekaniyan sii ko karo niyan.
Pitero i Diho ki Bidkar a pangongolin ko karo niyan a Porota ngka sekaniyan na lebaden ka ko pangomaan i Nabot a taga Yasriil. Tanodi ngka a isako mageeda ta sa manga karo ko talikodan i Ahab a ama iyan na pitero o Allah makapantag rekaniyan a
Miyailay aken kagai so kiyapamonoa ki Nabot ago so manga wata iyan na mataan a pekibayadan ko rekano oto sangkai a pangomaan. Na porota ngka sekaniyan na lebaden ka sangkai a lopa i Nabot a aya kaketoman o miyatero o Allah.
So den so kiyailaya i Ahasiyas a dato sa Yodah ko miyanggolaola na miyalagoy sekaniyan sii ko lalan a ipesong sa Bit Hagan. Piseloba sekaniyan i Diho a dii melalis a Bonoa niyo pen! Na piyalian iran sekaniyan ko karo niyan sii ko lalan a ipetekedeg sa Gor a marani sa Iblim. Ogaid na miyakagaga manaros si Ahasiyas taman sa Migido na miyatay roo.
So manga sanasanaan iyan na riyoran iran so lawas iyan sa karo na inowit iran sa Yarosalim na inilebeng iran ko pekoboran ko manga apo iyan sii ko siti o Daod.

Samaoto na aden a pito polo a wata a mama i Ahab a mababaling sa Samariya. Na misorat si Diho sa manga sorat na inipakawit iyan ai sa Samariya sii ko manga olowan ko siti ago so manga pelokelokesen ago so manga tomatagikor ko manga wata i Ahab. Aya oni o sorat na
Ndodoo rekano so manga wata o kadnan iyo na aden a manga koda iyo ago manga karo manga gomaan ago kikokotaan a siti. Na anda den i kisampay rekano angkai a sorat na
Pilia niyo so lebi a mapiya ago kapapatotan ko manga wata o kadnan iyo na baloya niyo a dato iyo. Maipos ai na tiyagar kano makitidawa sa kapelindinga niyo ko pamiliya o kadnan iyo.
Ogaid na tanto a kiyalekan so manga olowan sa Samariya a tig iran a So dowa a dato na da makaato ki Diho! Na andamanaya i kakegagaa tano ron?
Kagiya ka maoto na so komikibir ko torogan so gobirnador ko siti a rakes o ped a manga olowan ago so manga pepanagikor ko manga wata o dato na inipakawit iran angkai a sorat ki Diho Manga oripen kami ngka. Penggolaolaan ami so langon taman a peteroon ka. Di kami den toro sa apiya antawa onon a madato. Nggolaolaa ngka den so apiya antonaa i pipikiren ka a mapiya.
Mandiyadi na piyakawitan siran peman i Diho sa ikadowa a sorat a aya oni niyan na O maampil kano raken ago peratiyayaan ako niyo na pangowita niyo raken sii sa Yasriil so manga olo o manga wata o kadnan iyo sa datar ai a oras mapita. Samaoto na so pito polo kataw a manga wata o dato na sisii ko manga olowan ko siti a miyamakapagoyag kiran.
Na kagiya misampay kiran so sorat na kinowa iran so manga wata o dato na piyamono iran siran a pito polo kataw na tiyago iran so manga olo iran ko manga reban na inipakawit iran ki Diho roo sa Yasriil.
Na miyatero ki Diho a Miyapangowit iran sii so manga olo o manga wata o dato na inisogo i Diho a Ampira niyo sa dowa ampir roo ko gimowa o siti na begaken iyo roo taman ko kapipita.
Sii ko kiyapita iyan na lominiyo si Diho ko gimowa na pitero iyan ko manga taw a ndodoo a Da a sala iyo sangkai a miyanggolaola. Saken i mikediyat ko kadnan aken ago miyono on. Ogaid na antawaa i miyono sii langon?
Ketangked iyo imanto a da den a miyatero o Allah makapantag ko pamiliya i Ahab a ba di kitoman. Initoman den o Allah so minitopa niyan a nggolalan ko oripen iyan a si Iliyas.
Na giyoto a piyamono i Diho so oman i isa a miyalamba ko pamiliya i Ahab sii sa Yasriil a rakes o manga sanasanaan iyan so manga madaseg a ginawai niyan ago so manga imam iyan a da den a ba niyan kiran piyakapagoyag.
Oriyan iyan na lomiyalakaw si Diho na miyantap sa Samariya. Sii ko kapelalakaw niyan roo ko darpa a bebetowan sa Kampo o manga Tomatagikor sa Bilibili
Na miyabalak iyan so ped ko manga tonganay i Ahasiyas a dato sa Yodah. Iniise iyan kiran a Antawaa kano? Tig iran a Manga tonganay kami i Ahasiyas na pesong kami sa Yasriil ka selamen ami so manga wata o dato Ahab ago so Bai Disibil.
Dakepa niyo siran a oyagoyag a inisogo i Diho ko manga taw niyan. Na diyakep iran siran a pat polo ago dowa kataw na piyamono iran sii ko paridi roo sa Bit Ikid. Da den a ba niyan kiran piyakapagoyag.
So kiyaawa iyan roo na biyalak iyan si Yahonadab a wata i Rikab a pelalakaw mambo a makipetoona rekaniyan. Siyalam sekaniyan i Diho na pitero iyan on a Magaayon ta sa pamikiran. Ba ako ngka pegampili? Oway a inisembag i Yahonadab. O ba giyoto a tig i Diho na ita sii a lima ngka. Pinggolaola niyan ai na piyakada sekaniyan i Diho ko karo niyan.
Tig i Diho a Onot ka raken na ilaya ngka so kasigi aken ko Allah. Na meeda siran a dowa ko karo niyan taman sa Samariya.
So kiyapakaoma iran roo na piyamono i Diho so langon a miyalamba ko pamiliya i Ahab miyapolang iyan siran a aya kiyatoman o pitero o Allah a nggolalan ki Iliyas.
Oriyan iyan na tinimo i Diho so langon a taw sa Samariya na pitero iyan kiran a Tanto a kapengongonotani aken ko katohanan a Baal a di so kiyapangongonotani ron i Ahab!
Na pakisogoi niyo imanto so langon a manga nabi o Baal ago so langon a pepamanimba on ago so langon a manga imam iyan. Di niyo pelepasi apiya isa kiran bo ka aden a mala a kapekorban aken ko Baal. Saden sa di makadarpa na kebono. Ogaid na pepamagakal si Diho kaan iyan malengan mamono so langon a pepamanimba ko Baal.
Na inisogo i Diho a Pakalangkapa niyo a kapelimolimod a ipeselasela ko Baal. Na piyakalangkap iran.
Mandiyadi na piyakitawag i Diho so langon a pepamanimba ko Baal sa dalem a Israil na miyakaoma siran langon da den a isa kiran bo a ba roo da makadarpa. Na miyamanoled siran ko timplo o Baal taman sa miyapeno a manga taw ipoon ko sabala na malalagoy ko bala iyan.
Na tig i Diho ko somisiyap ko manga nditaren sii ko timplo a Kowa ka sa manga kimon na begi ngka sa satiman so oman i pesimba ko Baal. Na inowitan iyan siran sa manga kimon.
Na somiyoled si Diho ko timplo o Baal a miyonot on si Yahonadab a wata i Rikab na pitero i Diho ko manga taw roo a Pangilailay kano na tangkeda niyo a da a misasangi rekano a oripen o Allah ka so bo so pepamanimba ko Baal.
Sa da pen roo kapakasoled i Diho sa kapekorban iyan ago katotong sa manga soasoat na piyakinggordiyaan iyan so liyo o timplo sa walo polo a manga mama a inilalang iyan kiran a O aden a isa rekano a pakapalagowin iyan so isa bo ko manga taw a peladen ko rekano na kibayad iyan on a niyawa niyan.
So den so kiyapakapasad tomotong i Diho ko manga soasoat na inisogo iyan ko manga gordiya ago so manga olowan a Soledi niyo siran na go niyo pamonoa! Da den a ba niyo ron pakapalagoya! Na piyamono iran siran langon a pedang na tiyoyok iran so manga bangkay iran sa liyo. Somiyoled siran ko rowang a katatagoan ko barahala a Baal sii ko timplo
Na iniliyo iran roo so manga barahala na tiyotong iran.
Riyopet iran so barahala a Baal na giba iran so timplo o Baal na biyaloy iran a pegodowan taman imanto.
Giyanan i kiyapakadaa i Diho ko kapesimbaa ko Baal roo sa Israil.
Ogaid na da niyan talikodi so manga dosa i Yarobowam a wata i Nibat a piyakisogok iyan pen ko manga Israil a so kapesimbaa ko bolawan a manga nati a sapi roo sa Bitil ago sa Dan.
Na pitero o Allah ki Diho a Pinggolaola ngka so mapiya ko kapekeilaya ko ron ka ininggolalan ka so langon a miyapamikir aken a ipendaneg ko pamiliya i Ahab. Sabap roo na so manga moriyataw ngka na aya den makapendato sa Israil taman ko ikapat ka apid.
Apiya pen oto na da den tomana i Diho so manga sogoan o Allah a Tohan o Israil sa iklas ko poso iyan ka da niyan talikodi so manga dosa i Yarobowam a piyakisogok iyan ko manga Israil.
Sii sangkoto a manga gawii na pipoonan o Allah a kapelebati niyan ko kaolad a Israil. Si Hasail a dato sa Siriya na tiyaban iyan so manga Israil ko langon a masasakop iran
Roo sa sebangan a Yordan ipoon sa siti a Arowir ko kilid a lawasaig a Arnon roo sa pagabagatan taman sa manga inged a Basan ago Giliyad roo sa pagotaraan .
So ped a miyanga sosowasowa ko kandadato i Diho ago so langon a pinggolaola niyan ago miyanga papasad iyan na palaya den misosorat ko Ribro a Totolan ko manga Dato sa Israil.
Miyatay si Diho na minilebeng roo sa Samariya na si Yahowahas a wata iyan i miyakasambi on a dato.
Si Ataliyah a ina i Ahasiyas a dato sa Yodah na kagiya katokawan iyan a miyatay so wata iyan na piyakipamono iyan langon so pamiliya o dato.
Ogaid na si Yahosiba a wata a babay i dato Yahoram ago pagari i Ahasiyas na tikew niyan si Yowas a so maroni a wata i Ahasiyas a poon ko ped a manga wata o dato a magaan den mabono. Na initapok iyan so wata ago so peritan on ko pageemaan a rowang sabap ki Ataliyah na da sekaniyan mapatay.
Na mitetapok den so wata a rakes o peritan on sii ko Timplo o Allah ko soled o miyakanem ragon sii ko kandadato pen i Ataliyah ko inged.
Sii ko ikapito ragon na si Yahoyada a imam na piyakisogoan iyan so manga olowan o manga gordiya ko dato ago so manga gordiya ko torogan na inowit iyan siran ko Timplo o Allah. Miyakipesadanowa kiran si Yahoyada roo ko Timplo na piyakisepa iyan kiran a tempil siran on. Na giyoto a piyakiilay niyan kiran so wata o dato a si Yowas.
Na inisogo iyan kiran a Giyai i penggolaolaan iyo so ikatelo bagi rekano a dii nggagalebek ko Gawii a Idedeke na aya penggordiya ko torogan o dato
So isa a ikatelo bagi rekano na penggordiya ko Gimowa a Sor na so isa pen a ikatelo bagi na sii ko gimowa ko talikodan o manga gordiya ko torogan.
Na so dowa reka lompok a da a galebek iyan ko Gawii a Idedeke na penggordiya ko Timplo o Allah kaan malinding so dato.
Tindeg kano ko melilibeta ko dato a so oman i isa rekano a kakapetan iyan so gomaan iyan. Apiya antawaa i ndaseg rekano na kebono. Oobaya niyo lalayon so dato apiya anda pesong.
Na pinggolaola o manga olowan a sondaro so langon a inisogo kiran i Yahoyada a imam. Oman i isa kiran na kinowa niyan so manga sondaro niyan a so siran oto a penggalebek ko Gawii a Idedeke ago so manga pendeke ko galebek na miyamanong siran ki Yahoyada a imam.
Inibegay niyan ko manga olowan so manga bangkaw ago manga kelong a rek gowani o dato Daod a matatago ko Timplo o Allah.
Na tominindeg so manga gordiya ko melilibeta ko dato a kakapetan o oman i isa so gomaan iyan a marani siran ko aparan ago so Timplo a ipoon ko pagabagatan a kilid iyan taman ko pagotaraan a kilid iyan.
Na iniliyo i Yahoyada si Yowas a wata o dato na tiyago iyan on so sangkad na piyalad iyan on so kopiya o kapasadan o Allah. Inipanawatewag iyan a sekaniyan na dato na siyalawatan iyan. Mindaopay so manga taw ago milalalis a tig iran a Mamboway so Dato!
Miyaneg i Ataliyah so bogembog o manga gordiya ago so manga taw na somiyong sekaniyan ko Timplo a ron siran matitimo.
Miyailay niyan a ndodoo so dato a tomitindeg ko obay o polaos ko gimowa o Timplo a aya iran adat ko kapegidini ko dato. So manga olowan ago manga pamomogiyong na lomilibet ko dato na so langon o manga taw na pepanga bababaya ago pepemogiyong. Na kinisi i Ataliyah so kimon iyan na milalis a tig iyan a Katipo! Katipo!
Na siyogo i Yahoyada so manga olowan a sondaro a tig iyan a Liyon iyo sekaniyan ko lamalama o Timplo na bonoa niyo so apiya antawaa i petepeng on manabang. Di patot o ba sekaniyan mabono sii ko Timplo o Allah.
Na diyakep iran na inowit iran ko ipesoled o manga koda ko lamalama o torogan na roo iran biyono.
Mandiyadi na mimbaal si Yahoyada sa kapasadan mipantag ko Allah ago so dato ago so manga taw a siran den so manga pagtaw o Allah. Mimbaal sekaniyan pen sa kapasadan mipantag ko dato ago so manga pagtaw niyan.
Na so langon a taw ko inged na somiyong siran ko timplo o Baal na giba iran. Piroropet iran so manga aparan ago so manga barahala na biyono iran si Matan a imam ko Baal sii ko danga o manga aparan. Piyakitamengan i Yahoyada sa manga gordiya so Timplo o Allah.
Na sekaniyan ago so manga olowan a sondaro so manga gordiya ko dato so manga gordiya ko torogan ago so langon a taw ko inged na inidolog iran so dato ipoon ko Timplo taman ko torogan o dato a roo siran miyokit ko gimowa o manga gordiya. Miyontod si Yowas ko korsi
Na miyanga bababaya so langon a manga taw. Na lomilintad so siti sabap sa miyabono si Ataliyah roo ko torogan o dato.
Sii ko ikapito ragon a kandadato i Diho sa Israil na miyabaloy si Yowas a dato sa Yodah na miyakandato sekaniyan sa miyakapat polo ragon sii sa Yarosalim. Aya ngaran o ina iyan na si Sibiyas a taga Birsiba.
Miyakanggolaola si Yowas sa ontol ko kapekeilaya on o Allah ko langon o manga ragon a kapegosiyati ron i Yahoyada a imam.
Ogaid na da mabinasa so manga aparan ko manga barahala sii ko manga bobongan na ipeteros o manga taw so di iran on dii kakorban ago kapetotong on sa doka.
Na pitero i Yowas ko manga imam a Timoa niyo so langon a pirak a pegowiten ko Timplo o Allah a rakes on so manga bowis manga diyakat ago so manga iklas a pamemegayan ko Timplo.
So oman i imam i matao ko pirak a pegowiten on roo o manga kalayama iyan na keosar iyan ai ko kapagompiyai ko apiya antonaa a kiyabinasaan ko Timplo.
Ogaid na sii ko ikadowa polo ago telo ragon a kandadato i Yowas na da den a ba inompiyaan o manga imam ko Timplo.
Sabap roo na piyakitawag o dato Yowas si Yahoyada ago so ped a manga imam na iniise iyan kiran a Ino niyo da ompiyai so kiyabinasaan ko Timplo? Ipoon imanto na kena o ba sekano den i petego ko pirak a ipembegay rekano ka began iyo baden a kiompiya ko Timplo.
Na miyayon roo so manga imam a di siran den penimo peroman sa pirak a poon ko manga taw ago kena den a ba siran i pekaompiya ko Timplo.
Mandiyadi na kominowa si Yahoyada sa kaban na pisowan iyan so lekeb iyan. Tiyago iyan ko makakawanan o aparan sii ko ipesoled ko Timplo. Na so manga imam a petemeng ko gimowa iyan na petegoon iran ko kaban so langon a pirak a pegowiten ko Timplo.
Na igira a miyakadakel den a pirak on na pekowaan oto o panonorat sa torogan ago so maporo a imam na pembilangen iran so pirak a miyawit ko Timplo na petegoon iran ko manga sako.
Igira a miyatendo so kadakel iyan na ipembegay iran ai ko manga tetandingan ko galebek ko Timplo a ron iran pesokayi so kigagalebek a so manga panday sa kayo so manga penagombalay
So manga paniniminto ago so manga pananapil sa ator. Pepamasa siran sa manga tarakayo ago manga ator a ipegompiya ko Timplo ago so langon a penggastowan sa kapekaasala on.
So pirak a pegowiten ko Timplo o Allah na da manggasto ko kapangembaal sa manga tagayan a pirak manga ipetenor ko sombowan manga ladiya manga bogiyong o di na so ped a manga kasangkapan a bolawan o di na pirak a pegosaren ko Timplo
Ka ipesokay ai ko kigagalebek ago so manga gasto ko kapegompiyai ko Timplo.
So manga tetandingan a pembegan sa pirak a ipesokay ko kigagalebek na da kiran den paliyogat so kipesoraten iran ko kiyaosara ko pirak a imbegay kiran ka kasasarigan siran.
Ogaid na so pirak a pepanekaten pantag ko ipesepaat a ipepapas ko kasalaan ago dosa na kena a ba pegowita ko Timplo ka rek ai o manga imam.
Sa masa oto na si Hasail a dato sa Siriya na gomiyobat sa siti a Gat na miyaagaw niyan. Oriyan iyan na miyantap sekaniyan gomobat sa Yarosalim.
Ogaid na si Yowas a dato sa Yodah na kinowa niyan langon so soti a manga nganin a inisenggay ko Allah o manga apo iyan a si Yahosapat si Yahoram ago si Ahasiyas a manga dato sa Yodah a rakes o manga inisenggay niyan on ago so pen so langon a bolawan a matatago ko petimoan sa tamok ko Timplo o Allah ago sii ko torogan o dato na piyakiwit iyan ai a pamemegayan ki Hasail a dato sa Siriya na da niyan bo tarosi a Yarosalim.
So ped a miyanga sosowasowa ko kandadato i Yowas ago so langon a pinggolaola niyan na palaya den misosorat ko Ribro a Totolan ko manga Dato sa Yodah.
Na so manga sanasanaan iyan na piyagopakatan iran sekaniyan sa marata na biyono iran sii sa Bit Milo sii ko lalan a ipesong sa Sila.
So manga miyono on na si Yosakar a wata i Simiyat ago si Yahosabad a wata i Somir. Na minilebeng si Yowas ko pekoboran ko manga apo iyan sii ko siti o Daod. Na si Amasiyas a wata iyan i miyakasambi on a dato.
Sii ko ikadowa polo ago telo ragon a kandadato i Yowas a wata i Ahasiyas a dato sa Yodah na si Yahowahas a wata i Diho na miyadato sa Israil sii sa Samariya na miyakandato sa miyakasapolo ago pito ragon.
Miyakanggolaola sekaniyan sa marata ko kapekeilaya on o Allah ka siyoson iyan so manga dosa i Yarobowam a wata i Nibat a piyakisogok iyan pen ko manga Israil na da niyan den ai talikodi.
Sabap roo na tanto a kiyararangitan o Allah a Israil na omanoman iyan siran pepakitaban ki Hasail a dato sa Siriya ago si Bin Hadad a wata iyan.
Miyangangampedian si Yahowahas ko Allah na piyakineg sekaniyan o Allah ka miyailay niyan so tanto a masarangit a kapesonsinga o dato sa Siriya ko manga Israil.
Na bigan siran o Allah sa pekasabet a miyakapokas kiran ko kapaar o manga Isiriyan. Na lomilintad so kapepaginetaw o manga Israil a lagid gowani.
Apiya pen oto na itataros iran baden somowa so manga dosa o dato Yarobowam a piyakisogok iyan ko manga Israil. So pen so barahala o katohanan a Asirah na ndodoo den sa Samariya.
Aya bo a miyalamba ko manga sondaro i Yahowahas na so lima polo a pangongoda sapolo a manga karo ago sapolo nggibo a sondaro a pelalag ka piyaminasa siran o dato sa Siriya a pindapodapoan iyan siran a lagid o bayanek.
So ped a miyanga sosowasowa ko kandadato i Yahowahas ago so langon a pinggolaola niyan ago miyanga papasad na palaya den misosorat ko Ribro a Totolan ko manga Dato sa Israil.
Na miyatay si Yahowahas a inilebeng roo sa Samariya na si Yahowas a wata iyan i miyakasambi on a dato.
Sii ko ikatelo polo ago pito ragon a kandadato i Yowas sa Yodah na si Yahowas a wata i Yahowahas i miyadato sa Israil sii sa Samariya na miyakandato sa miyakasapolo ago nem ragon.
Miyakanggolaola sekaniyan sa marata ko kapekeilaya on o Allah. Da niyan talikodi so langon a manga dosa i Yarobowam a wata i Nibat a piyakisogok iyan pen ko manga Israil ka initaros iyan den ai.
So ped a miyanga sosowasowa ko kandadato i Yahowas ago so langon a pinggolaola niyan ago miyanga papasad a rakes on so kiyapakitidawa iyan ki Amasiyas a dato sa Yodah na palaya den misosorat ko Ribro a Totolan ko manga Dato sa Israil.
Kagiya matay si Yahowas na inilebeng roo sa Samariya ko pekoboran ko manga dato sa Israil. So wata iyan a si Yarobowam na aya on miyakasambi a dato.
Sa masa oto na miyasakit si Ilisas ko paniyakit a inipatay niyan. Si Yahowas a dato sa Israil na mintel rekaniyan na gomiyoraok on a tig iyan a Ama aken! Ama aken! Seka i mala i gees a pelinding sa Israil!
Na tig i Ilisas a Kowa ka sa pana ago manga gasa na kinowa niyan.
Irata ngka so pana a tig i Ilisas ko dato sa Israil. So kiyairata niyan on na inidapenet i Ilisas a manga lima niyan ko manga lima o dato.
Lekai ngka so rowasan sa tampar sa sebangan a tig i Ilisas na likaan iyan. Panaan ka so gasa! a tig iyan na inipana iyan. Na pitero i Ilisas a Giyoto so domadaag a gasa o Allah a so gasa a pekataban sa Siriya! Ka tarotop a kakebinasaa ngka ko manga Isiriyanen roo sa Apik.
Tig pen i Ilisas ko dato a Kowaa ngka so ped a manga gasa na ilambit ka ko lopa. Na miyakatelo niyan lambita so lopa na gominek.
Kiyararangitan sekaniyan o nabi o Tohan a tig iyan on a Aya mapiya na makalima o di na makanem ka malambit so lopa! O giyanan na tebanen ka a Siriya taman sa tarotop a kambinasaa ngka on. Ogaid na imanto na makatelo ngka baden mataban.
Na miyatay si Ilisas na minikobor. Oman pangolaon na pesondolan a Israil o manga sondaro a Mowabiyo.
Miyakaisa alongan na pekobor so manga Israil sa mama na tekaw den a miyakailay siran sa sagorompong a manga Mowabiyo a penggobat. Na inilebad iran so badan o mama ko kobor i Ilisas. Na so den so kiniseko o badan iyan ko manga tolan i Ilisas na miyaoyag so mama na tominindeg.
Sii ko ikadowa ragon a kandadato i Yahowas a wata i Yahowahas sii sa Israil na si Amasiyas a wata i Yowas a dato sa Yodah na mipoon ndato.
Miyakadowa polo ago lima ragon a idad iyan ko kiyandato iyan na miyakandato sii sa Yarosalim sa miyakadowa polo ago siyaw ragon. Aya ngaran o ina iyan na si Yahowadin a taga Yarosalim.
Miyakanggolaola sekaniyan sa ontol ko kapekeilaya on o Allah ogaid na kena a ba datar o pinggolaola o Daod a apo iyan ka siyoson iyan baden so langon taman a pinggolaola o ama iyan a si Yowas.
Da mabinasa so manga aparan sii ko manga bobongan na itataros o manga taw so di iran on dii kakorban ago kapetotong on sa doka.
Kagiya makambeken den so dii kandato i Amasiyas na piyamono iyan so manga sanasanaan a miyamono ki ama iyan a dato.
Ogaid na da niyan peda mamono so manga wata o manga miyamono ka tiyoman iyan so minisorat ko Kitab o Mosa a Di kebono so ama a ba sabap ko dosa o wata iyan aya pen o ba bonoa so wata a ba sabap ko dosa o ama iyan. Ka aya bo a kibono ko taw na so rek iyan a dosa.
Miyakapatay si Amasiyas sa sapolo nggibo a manga Idomiyan roo sa Balintad a Timos. Inagaw niyan a siti a Siloh sii ko kiyatidawa na bitowan iyan sa Yoktiil a aya niyan den ngaran taman imanto.
Samaoto na miyakawit si Amasiyas sa lalag ko dato sa Israil a si Yahowas a wata i Yahowahas ago apo i Diho ka inerar iyan sa katidawa.
Ogaid na aya inisembag i Yahowas ki Amasiyas na Aden a sampingit roo sa kapalawan sa Libanon a pitero iyan ko kayo a sidro a Pakipangaromaan ka so wata a ka a babay ko wata aken a mama. Ogaid na somiyagad roo a maila a binatang na liyagosak iyan angkoto a sapingit.
Mataan a tiyaban ka a Idomiya na miyangimporoan ka. Patot a ikesoat ka so kiyapakadaag ka a gegenek ka baden sa walay. Ino ka pegaden sa samok a ikebinasa ngka ago so manga taw sa Yodah?
Ogaid na da ini tagoa sa ginawa i Amasiyas. Sabap roo na tinimo i dato Yahowas so manga sondaro niyan sa kanggobata iran ki Amasiyas na miyakasengata siran sii sa Bit Simis sa Yodah.
Miyataban o manga Israil so manga sondaro i Amasiyas na miyamalagoy siran langon a mimbabaling.
Miyabiyag i Yahowas si Amasiyas roo sa Bit Simis na taros a siyondolan iyan a Yarosalim na giba iyan so pangeleban on ipoon ko Gimowa a Ipraim taman ko Gimowa ko Rogo a dowa gatos ka mitros a katas iyan.
Kinowa niyan so langon a bolawan ago pirak ago so manga kasangkapan a miyatoon iyan ko Timplo o Allah ago sii ko petegoan sa tamok ko torogan o dato. Miyamiyag sekaniyan pen sa manga taw na komiyasoy sa Samariya.
So ped a miyanga sosowasowa ko kandadato i Yahowas ago so manga pinggolaola niyan ago miyanga papasad iyan taman ko kiyapakitidawa iyan ki Amasiyas a dato sa Yodah na palaya den misosorat ko Ribro a Totolan ko manga Dato sa Israil.
Kagiya matay si Yahowas na inilebeng ko pekoboran ko manga dato sa Israil sii sa Samariya. Na so wata iyan a si Yarobowam i miyakasambi on a dato.
Si Amasiyas a wata i Yowas a dato sa Yodah na pepaginetaw pen ko miyakasapolo ago lima ragon ko kiyaipos o kiyapatay i Yahowas a dato sa Israil.
So ped a miyanga sosowasowa ko kandadato i Amasiyas na misosorat ko Ribro a Totolan ko manga Dato sa Yodah.
Piyagopakatan si Amasiyas sa marata roo sa Yarosalim na miyagapas sekaniyan sa Lakis. Ogaid na siyono o manga ridoay niyan na biyono iran roo.
Inikasoy iran sekaniyan sa Yarosalim a rororanen ko koda na inilebeng iran sii ko pekoboran ko manga dato sii ko siti o Daod.
Na kinowa o langon a taw sa Yodah so wata i Amasiyas a si Osiyas a aya idad iyan na sapolo ago nem ragon na biyaloy iran a dato a somiyambi ki ama iyan.
Sekaniyan i miyangon peroman sa siti a Ilat a piyakaasal iyan ai a sakop a Yodah ko kiyaipos o kiyapatay o ama iyan.
Sii ko ikasapolo ago lima ragon a kandadato i Amasiyas a wata i Yowas sa Yodah na si Yarobowam a wata i Yahowas a dato sa Israil na mipoon ndato sii sa Samariya na miyakandato sa miyakapat polo ago isa ragon.
Miyakanggolaola sekaniyan sa marata ko kapekeilaya on o Allah a da niyan talikodi so langon a manga dosa i Yarobowam a wata i Nibat a piyakisogok iyan pen ko manga Israil.
Sekaniyan i miyakaasal ko manga temanaan a Israil ipoon sa Libo Hamat na taman ko Maatay a Ragat a aya kiyatoman o initopa o Allah a Tohan o Israil a nggolalan ko oripen iyan a si Yonas a wata i Amitay a so nabi a taga Gat Hipir.
Sii ko ikadowa polo ago pito ragon a kandadato i Yarobowam a dato sa Israil na si Osiyas a wata i Amasiyas na mipoon ndato sa Yodah.
Sapolo ago nem ragon a idad iyan isako mabaloy a dato na miyakandato sa miyakalima polo ago dowa ragon sii sa Yarosalim. Aya ngaran i ina iyan na si Yakoliyas a taga Yarosalim.
Miyakanggolaola sekaniyan sa ontol ko kapekeilaya on o Allah a lagid o ama iyan a si Amasiyas.
Ogaid na da mabinasa so manga aparan ko manag barahala sii ko manga bobongan na ipeteros o manga taw so di iran on dii kakorban ago so kapetotong on sa doka.
Piyakasekit o Allah si Osiyas na pekebowa sekaniyan ko tenday a omor iyan. Miyaling sekaniyan ko misisibay a walay na si Yotam a wata o dato na aya tetandingan ko torogan na pinggobirnowan iyan so manga pagtaw ko inged.
So ped a miyanga sosowasowa ko kandadato i Osiyas ago so langon a pinggolaola niyan na palaya den misosorat ko Ribro a Totolan ko manga Dato sa Yodah.
Miyatay si Osiyas na minilebeng ko pekoboran ko manga apo iyan sii ko siti o Daod na si Yotam a wata iyan na aya on miyakasambi a dato.
Sii ko ikatelo polo ago walo ragon a kandadato i Osiyas sa Yodah na si Sakariyas a wata i Yarobowam na miyadato sa Israil na miyakandato sa miyakanem olan.
Miyakanggolaola sekaniyan sa marata ko kapekeilaya on o Allah a datar o manga apo iyan. Da niyan talikodi so manga dosa i Yarobowam a wata i Nibat a piyakisogok iyan pen ko manga Israil.
Si Siyalom a wata i Yabis na pikediyatan iyan sa marata si Sakariyas na biyono iyan ko kamamasai ron o madakel a taw na siyambian iyan sekaniyan a dato.
So ped a miyanga sosowasowa ko kandadato i Sakariyas na misosorat ko Ribro a Totolan ko manga Dato sa Israil.
Minitoman den so miyatero o Allah ki Diho a So manga moriyataw ngka na aya makapendato sa Israil taman ko ikapat ka apid.
Si Siyalom a wata i Yabis na miyabaloy a dato sa Israil sii ko ikatelo polo ago siyaw ragon a kandadato i Osiyas sa Yodah na miyakandato sa miyakasaolan sii sa Samariya.
Samanaya na si Minahim a wata i Gadi na somiyong sa Samariya a poon sa Tirsah na biyono iyan roo si Siyalom a wata i Yabis na somiyambi on a dato.
So ped a miyanga sosowasowa ko kandadato i Siyalom a rakes on so kiyakadiyat iyan sa marata na misosorat ko Ribro a Totolan ko manga Dato sa Israil.
Sa masa oto na bininasa i Minahim a siti a Tapowah ago so mbabalibeta on a manga inged a rakes o manga taw ron taman sa Tirsah ka kagiya da iran sekaniyan pakasoleda ko siti. Apiya so kikaoogat a babay na piyamensi iyan so manga tiyan iran.
Si Minahim a wata i Gadi na mipoon ndato sa Israil sii ko ikatelo polo ago siyaw ragon a kandadato i Osiyas sa Yodah na miyakandato sa miyakasapolo ragon sii sa Samariya.
Miyakanggolaola sekaniyan sa marata ko kapekeilaya on Allah. Sii ko langon o masa a kandadato iyan na da niyan talikodi so manga dosa i Yarobowam a wata i Nibat a piyakisogok iyan pen ko manga Israil.
Samaoto na si Tiglat Pilisir a dato sa Asiriya na gomiyobat sa Israil. Ogaid na migay rekaniyan si Minahim sa telo polo ago pat nggibo ka kilo a pirak ka miyakitabang on si Minahim kaan makambeken so kandadatoi niyan sa Israil.
Piyanekat i Minahim angkai a pirak ko manga kawasa a taw sa Israil. Tigel iyan so oman i isa on sa kapakabayad iyan sa tenga sa kilo a pirak a imbegay ko dato sa Asiriya. Sabap roo na da panareg si Tiglat Pilisir sa Israil na miyaling ko inged iyan.
So ped a miyanga sosowasowa ko kandadato i Minahim ago so langon a pinggolaola niyan na palaya den misosorat ko Ribro a Totolan ko manga Dato sa Israil.
Miyatay si Minahim na si Pikahiyas a wata iyan na aya on miyakasambi a dato.
Si Pikahiyas a wata i Minahim na mipoon ndato sa Israil sii ko ikalima polo ragon a kandadato i Osiyas sa Yodah. Na miyakandato sekaniyan sa miyakadowa ragon roo sa Samariya.
Miyakanggolaola sekaniyan sa marata ko kapekeilaya on o Allah. Da niyan talikodi so manga dosa i Yarobowam a wata i Nibat a piyakisogok niyan pen ko manga Israil.
So isa a kapitan ko manga sondaro niyan si Pikah a wata i Rimaliyas na pikediyatan iyan sa marata si Pikahiyas. Miyakaonot sekaniyan sa lima polo kataw a taga Giliyad na biyono iyan si Pikahiyas a rakes i Argob ago si Ariyas sii ko kota ko torogan o dato roo sa Samariya. Na si Pikah i miyakasambi on a dato.
So ped a miyanga sosowasowa ko kandadato i Pikahiyas ago so langon a pinggolaola niyan na misosorat ko Ribro a Totolan ko manga Dato sa Israil.
Sii ko ikalima polo ago dowa ragon a kandadato i Osiyas sa Yodah na si Pikah a wata i Rimaliyas na miyabaloy a dato sa Israil sii sa Samariya na miyakandato sa miyakadowa polo ragon.
Miyakanggolaola sekaniyan sa marata ko kapekeilaya on o Allah. Da niyan talikodi so manga dosa i Yarobowam a wata i Nibat a piyakisogok iyan pen ko manga Israil.
Sii ko kandadato i Pikah sa Israil na si Tiglat Pilisir a dato sa Asiriya na somiyondol sa Israil na miyaagaw niyan so manga siti a Iyon Abil Bit Maakah Yanoah Kidis ago Hasor. Miyaagaw niyan pen so manga inged a Giliyad Galili ago giya Naptali na biniyag iyan so manga taw na initaog iyan siran roo sa Asiriya.
Sii ko ikasapolo ago pito ragon a kandadato i Pikah a wata i Rimaliyas sa Israil na si Ahas a wata i Yotam na miyadato sa Yodah.
Dowa polo ragon a idad iyan ko kiyapoon iyan ndato na miyakandato sa miyakasapolo ago nem ragon roo sa Yarosalim. Da niyan sowaa so okitokit o apo iyan a Daod ka da niyan nggolaolaa so ontol ko kapekeilaya on o Allah.
Siyoson iyan baden so okitokit o manga dato sa Israil ka apiya so wata iyan a mama na inisoasoat iyan a petotongen ko apoy a aya niyan kiyasongkada ko piyakasisingay a paparangayan o ped a manga nasiyon a biyogaw o Allah ko kapesorongi kiran o manga Israil.
Di sekaniyan dii korban ago petotong sa doka roo ko manga aparan ko manga barahala sii ko manga poporo a darpa ago sii ko manga bobongan ago sii ko atag oman i marimpoong a kayo.
Si Risin a dato sa Siriya ago si Pikah a dato sa Israil na somiyong sa Yarosalim sa kapakipetidawa iran ki Ahas. Na linikopan iran a Yarosalim ogaid na di iran kedaag si Ahas.
Sa masa oto na so dato sa Idomiya na miyasakop iyan bo a siti a Ilat na biyogaw niyan so manga taga Yodah a kibabaling roo. Na miyaling roo so manga Idomiyan na ron den mababaling taman imanto.
Na somiyogo si Ahas roo ki Tiglat Pilisir a dato sa Asiriya a matero iyan on a Oripen ako ngka a kambabayaan reka. Song ka sii na sabeta ko ngka ko kapaar o dato sa Siriya ago so dato sa Israil a gomiyobat raken.
Na kinowa i Ahas so manga pirak ago manga bolawan a matatago ko Timplo o Allah ago sii ko petegoan sa tamok ko torogan o dato na piyakiwit iyan ai a pamemegayan ko dato sa Asiriya.
Na tiyoman ai o dato sa Asiriya ka giyobat iyan a Damasko na miyaagaw niyan. Biniyag iyan so manga taw ron na initaog iyan siran roo sa Kir na biyono iyan pen so dato Risin.
Mandiyadi na somiyong so dato Ahas roo sa Damasko sa kipegilayaan iyan ki Tiglat Pilisir a dato sa Asiriya. Roo sa Damasko na miyakailay si Ahas sa aparan na miyakawit sekaniyan ki Oriyas a imam sa ladiyawan ko aparan a rakes o osayan ko kapagembaali ron.
Na mimbaal si Oriyas sa aparan a inisayan ko ladiyawan a inipakawit on o dato Ahas a poon sa Damasko na inimasad iyan ai sa di pen kapekakasoy o dato Ahas.
Na sii ko kiyapakabaling o dato a poon sa Damasko na inilay niyan so aparan na somiyapaat sekaniyan on
Sa manga korban ago manga pangenengken a petotongen miyodod on sa soasoat a panginginomen na inipirik iyan on so rogo o pikorban iyan pantag bo ko kanggiginawai.
Na kinowa i Ahas so tombaga a aparan a makatitindeg ko penggaka o Timplo o Allah sii ko pageletan o bago a aparan ago so Timplo na inibetad iyan sa tampar sa pagotaraan o bago a aparan.
Mandiyadi na inisogo iyan ki Oriyas a imam a Osara ngka so bago a aparan ko kapetotonga ngka ko manga korban igira a kapipita ago so kipesepaaten ko pangenengken igira a kegabigabi ago so pen so kipesepaaten ko petotongen a korban o dato ago so manga pangenengken iyan ago so pen so petotongen a korban o langon a taw ko inged a rakes o manga pangenengken iran ago panginginomen. Na piriken ka sangkai a aparan so langon a rogo o manga ayam a ipesepaat on a petotongen ago dii korbanen. Ogaid na senggain ka raken so aparan a tombaga a maosar aken ko kaperimar.
Na ininggolalan i Oriyas so langon a inisogo o dato Ahas.
Piyanongkas o dato Ahas so mapepagalin a manga batoga na kinowa niyan on so manga palanggana. Na kinowa niyan on so maolad a tangela sa ig a pepangonaban ko pembatogan on a manga likod o manga mama sapi a tombaga na inibetad iyan ko manga ator.
Kinowa niyan pen so sayap a miyabangon ko lamalama o Timplo o Allah a pegosaren ko Gawii a Idedeke na inolen iyan so gimowa o Timplo a isesenggay ko dato kaan misoasoat ko dato sa Asiriya.
Na so ped a miyanga sosowasowa ko kandadato i Ahas ago so miyanggolaola niyan na misosorat ko Ribro a Totolan ko manga Dato sa Yodah.
Sii ko ikasapolo ago dowa ragon a kandadato i Ahas sa Yodah na si Hosiya a wata i Ilah na miyadato sa Israil na miyakandato sa miyakasiyaw ragon sii sa Samariya.
Miyakanggolaola sekaniyan sa marata ko kapekeilaya on o Allah ogaid na kena a ba datar o manga dato sa Israil a miyanga oonaan iyan.
Si Salmanisir a dato sa Asiriya na giyobat iyan si Hosiya na miyoral on si Hosiya ago pembayad on sa bowis sa oman ragon.
Ogaid na miyakaisa a ragon na tinipo i Hosiya so dato sa Asiriya ka somiyogo sekaniyan sa manga taw ki So a dato sa Misir a miyakitabang on na gominek mayad sa bowis ko dato sa Asiriya a di niyan dii minggolalan ko oman ragon. Sabap roo na piyakidakep sekaniyan i Salmanisir na piyakikalaboso niyan.
Mandiyadi na siyondolan i Salmanisir a dalem a Israil na linikopan iyan a Samariya. Sii ko ikatelo ragon a kalilikopi niyan on
A so ikasiyaw ragon ko kandadato i Hosiya na miyaagaw a Samariya o dato sa Asiriya na biniyag iyan so manga Israil ago initaog iran siran roo sa Asiriya. Na piyakabaling iyan siran sii sa Halah sii ko inged a Gosan a marani ko Lawasaig a Habor ago sii ko manga siti sa Midiya.
Langon ai miyanggolaola sabap ko kiyapakandosa o manga Israil ko Allah a Tohan iran a aya kiran miyakaliyo sa inged a Misir a ron siran piyangongoripen o Piraon a dato sa Misir. Sominimba siran sa ped a manga katohanan
Na siyoson iran so manga adat o manga nasiyon a piyamogaw o Allah sii ko kapesorongi kiran o manga Israil ago siyowa iran so manga olaola o manga dato sa Israil.
Miyakanggolaola pen so manga Israil sa manga pageemaan a minisopak iran ko Allah a Tohan iran. Mimbaal siran sa manga aparan ko manga barahala sii ko manga bobongan sii ko langon a inged iran a mala maito.
Na piyamakatindegan iran sa babarakaten kon a manga polaos a ator ago manga polaos a toos ko katohanan a Asirah so oman i maporo a bobongan ago sii ko atag o oman i marimpoong a kayo.
Petotong siran sa doka ko oman i aparan ko barahala a lagid o dii nggolaolaan o manga nasiyon a piyamogaw o Allah ko kapepekaantap iran on. Piyakakerangit iran so Allah ko langon a marata a pinggolaola iran.
Sominimba siran sa manga barahala apiya pen miyatero kiran o Allah a Di niyo anan penggolaolaa!
Omanoman pesogoon o Allah so manga nabi niyan ago manga pepekaalamat a piyakaiktiyar iran so manga taw sa Israil ago giya Yodah Panalikodi niyo so manga rarata a olaola niyo. Tomana niyo so manga sogoan aken ago manga kokoman a madadalem ko langon o kitab a inisogo aken ko manga apo iyo a initoron aken rekano a nggolalan ko manga oripen aken a manga nabi.
Ogaid na da iran ai paratiyayaa ka manga tetegas siran i olo a lagid o manga apo iran a da sarig ko Allah a Tohan iran.
Inisili iran so manga sogoan iyan ago so kapasadan a pimbaalan iyan mipantag ko manga apo iran na da iran pakinega so kiyapakapagiktiyara niyan kiran. Sominimba siran sa da a bali niyan a manga barahala na giya den a ginawa iran i miyabaloy a da a bali niyan. Iniringan iran so manga nasiyon a mbabalibeta kiran ba di inisogo kiran o Allah a O ba niyo sowaa so di iran dii nggolaolaan! na pinggolaola iran so inisapar kiran o Allah.
Siyogok iran so langon a sogoan o Allah a Tohan iran na inimbaal iran a ginawa iran sa dowa timan a tiyowang a barahala a inisayan sa manga nati a sapi. Mimbaal siran pen sa barahala a katohanan a Asirah na pesodiyodan iran so langon a kaaden sa langit ago pesimbaan iran so katohanan a Baal.
Di iran dii soasoat so manga wata iran a manga mama ago manga babay a petotongen ko apoy. Di iran dii nggolaolaan so kaperimar ago kapangatao na di iran dii pesaan a ginawa iran ko kanggolaola sa marata ko kamamasai ron o Allah a aya iran on kiyapakakerangita.
Na sabap ko tanto a kapekerarangiti o Allah ko manga Israil na piyakaawa iyan siran a poon ko kamamasaan iyan na so bo so mbatabataa Yodah i miyalamba.
Ogaid na apiya so manga taw sa Yodah na da iran tomana so manga sogoan o Allah a Tohan iran ka siyoson iran so manga okitokit a mininggolalan o manga Israil.
Sabap roo na tiyalikodan o Allah so langon o manga Israil na siniksa iyan siran a piyalad iyan siran ko manga di kiran dii nggogobat taman sa minibowang iyan siran ko a poon ko kamamasaan iyan.
Sii ko ikatelo ragon a kandadato i Hosiya a wata i Ilah sii sa Israil na si Hisikiyas a wata i Ahas na miyabaloy a dato sa Yodah.
Miyakadowa polo ago lima ragon a idad iyan isako poon ndato na miyakandato sa miyakadowa polo ago siyaw ragon sii sa Yarosalim. Na aya ngaran o ina iyan na si Abihah a wata i Sakariyas.
Miyakanggolaola sekaniyan sa ontol ko kapekeilaya on o Allah a datar o apo iyan a Daod.
Piyaminasa niyan so manga aparan ko manga barahala sii ko manga bobongan na piroropet iyan so babarakaten kon a manga ator ago piyamata iyan so manga polaos a toos ko katohanan a Asirah. Siyasa iyan pen so tombaga a nipay a pimbaalan o Mosa ka taman den sangkoto a gawii na pepamanotong on so manga Israil sa doka a ipeselasela on.
Sasarigan i Hisikiyas so Allah a Tohan o Israil. Da den a ba niyan datar ko kalangolangon a manga dato sa Yodah apiya anda ko miyanga oonaan iyan ago so miyanga ooriyan iyan.
Pepanagontaman sekaniyan ko Allah na da den silay ko kapegonoti niyan on ka petomanen iyan piyapiya so manga sogoan a inibegay o Allah ko Mosa.
Sisii rekaniyan so Allah na tetagompiya sekaniyan ko apiya antonaa i di niyan dii nggolaolaan. Siyopak iyan so dato sa Asiriya na da sekaniyan on pakimbayabaya.
Tiyaban iyan so manga Pilistiyo sii ko pagiingedan iran taman den sa Gasa ago so manga sakop iyan a apiya anda ko lebi on a maito a siti ago so mala a kokotaan.
Sii ko ikapat ragon a kandadato i Hisikiyas a giyoto so ikapito ragon a kandadato i Hosiya sa Israil na si Salmanisir a dato sa Asiriya na siyondolan iyan a Samariya na linikopan iyan.
Sii ko kaposan o ikatelo ragon a kalilikopi ron na miyataban ai o manga taw sa Asiriya. Miyaagaw a Samariya sii ko ikanem ragon a kandadato i Hisikiyas a giyoto so ikasiyaw ragon a kandadato i Hosiya sa Israil.
So dato sa Asiriya na initaog iyan so manga Israil na piyakapaginged iyan siran roo sa Halah sii sa Gosan a marani ko Lawasaig a Habor ago sii ko manga siti sa Midiya.
Miyanggolaola ini sabap sa da iran paratiyayaa so Allah a Tohan iran ka siyogok iran so kapasadan iyan a so langon a sogoan a inibegay o Allah a nggolalan ko oripen iyan a Mosa. Da iran den ai pakinega aya pen o ba iran tiyoman.
Sii ko ikasapolo ago pat ragon a kandadato i Hisikiyas na si Sinakarib a dato sa Asiriya na giyobat iyan langon so kikokotaan a siti sa Yodah na miyanga aagaw niyan.
Sabap roo na piyakiwit o dato Hisikiyas angkai a lalag ki Sinakarib roo sa Lakis a tig iyan a Miyakanggolaola ko sa ribat. Awai ako ngka ka mbayadan ko seka sa apiya antonaa i kabaya a ka raken. Na aya inipanton on o dato sa Asiriya na sapolo nggibo ka kilo a pirak ago sanggibo ka kilo a bolawan.
Sabap roo na inibegay rekaniyan i Hisikiyas so langowan a pirak a matatago ko Timplo o Allah ago sii ko petegoan sa tamok ko torogan o dato.
Na piyangaka iyan pen so bolawan ko manga pintoan o Timplo o Allah na pilelekat iyan so bolawan a inilapis iyan ko manga tokod o manga pintoan na piyakiwit iyan langon ko dato sa Asiriya.
Apiya pen oto na somiyogo so dato sa Asiriya sa madakel a sondaro a poon sa Lakis sa kasong iran ki Hisikiyas roo sa Yarosalim a pagoolowanan siran o telo kataw a manga poporo a komandir iyan. Kagiya makaoma siran sa Yarosalim na tomiyareg siran ko obay o lalan a ipesong sa pangomaan a pepamamipian a marani ko kakar a ipegokit o ig a poon ko mipoporo a pepondowan on.
Tiyawag iran so dato na lominiyo kiran si Iliyakim a wata i Hilkiyas a so tetandingan ko torogan si Sibna a panonorat ago si Yowas a wata i Asap a aya komikibir ko manga rikord.
Na pitero kiran o isa ko manga komandir a Teroa niyo ki Hisikiyas angkai a kabasa o kababantogan a dato sa Asiriya Antonaa i pepasodan ka sangkai a kasasana ngka?
Aya pitero o ka na aden a kapasang ka ago kabager sa katidawa ogaid na da a benar on. Anta i sasarigan ka a siyorang ako ngka?
Ilaya ngka man ka giya Misir a sasarigan ka na lagid o maoopak a teken a pekabowar ago pekapali sa lima o taw a ndeken on. So Piraon a dato sa Misir na lagid anan ko langon a somasarig on.
Na o peteroa niyo raken a Aya sasarigan ami na so Allah a Tohan ami! na ba di sekaniyan i kirek ko manga aparan a pinggegeba i Hisikiyas sii ko manga bobongan a tig iyan a Sii kano bo pekasimba sangkai a aparan sa Yarosalim?
Tig pen o komandir a Na den makipepesadanowai rekano so kadnan aken a dato sa Asiriya. Mbegan kano niyan sa dowa nggibo a koda o aden a ketoon iyo a manga sondaro a mapakakoda iyo ron!
Andamanaya den i kapekaato niyo ko apiya isa bo ko lebi a manga bababa a kapitan o manga sondaro o kadnan aken bapiya pen aya niyo sasarigan na Misir sa kabegi niyan rekano sa manga karo ago manga pangongoda?
Liyo san pen na ba aya katawi ngka on na miyakaoma ko sii a nggobat ago mbinasa sangkai a darpa a ba da sogoon o Allah? Kena ka so den so Allah i somiyogo raken sa kanggobata ago kambinasaa ko ron.
Mandiyadi na si Iliyakim a wata i Hilkiyas si Sibna ago si Yowas na pitero iran ko komandir a Kapedipedi ka bo na mbitiyarain kami ngka a manga oripen ka sa basa Aramaik ka kesabotan ami. Di ngka rekami pakipembitiyarai sa basa a Hibriyo ko kapekenega on o manga taw ko pangeleban o siti.
Ogaid na tig o komandir a Ba aya katao niyo ron a so bo so dato iyo ago sekano i siyogoan raken o kadnan aken sa kapeteroa ko sii? Kena ka so pen so manga taw a kioontod ko pangeleban a datar iyo a pekakan ko tai iran ago pekainom ko titi iran!
Na giyoto a tominindeg so komandir na miyananalo sa matanog sa basa a Hibriyo a Pamakinega niyo so kabasa o kababantogan a dato a so dato sa Asiriya!
Aya pitero iyan na Di kano pekiakal ki Hisikiyas. Di kano niyan pekalidasen ko kapaar aken.
Di kano pekiakol ki Hisikiyas sa kaserigi niyo ko Allah ko kapeteroa niyan a Matamataan a sebeten tano o Allah na giyangkai a siti na di den kepalad ko dato sa Asiriya.
Di niyo pekinega si Hisikiyas! Giyai i pitero o dato sa Asiriya Liyo kano ko siti na oral kano raken ka so oman i isa rekano na pekataros koman ko onga o waged iyan ago kayo a higos ago pekainom pen sa ig ko paridi iyan
Taman sa makaoma ako sa kapagowita ko rekano ko inged a lagid angkai a inged iyo a so inged a oodaren sa pereperan ago bago a arak a madakel a pangenengken on manga asinda a obas ago manga kayo a olibi a so kateneban a inged. Pilia niyo so kaoyagoyag a kena o ba so kapatay! Di niyo pekinega si Hisikiyas ka pendadagen kano niyan ko kiyateroa niyan on a Sebeten tano o Allah!
Ba aden a tohan o apiya anda a nasiyon a ba niyan piyakalidas so inged iyan ko tangan o dato sa Asiriya?
Anda so manga tohan sa siti a Hamat ago giya Arpad? Anda so manga tohan sa Siparbaim Hina ago giya Ibah? Ba iran miyapakalidas a Samariya ko lima ko?
Antawaa ko kalangolangon a manga tohan sangkai a manga nasiyon i ba niyan raken miyasabet so inged iyan? Na andamanaya den i kapakalidasa o Allah sa Yarosalim ko kapaar aken?
Ogaid na baden rerenek so manga taw a da a inisembag iran on ka kagiya inisogo o dato a Di niyo sembaga.
So kiyanega sii o dato Hisikiyas na kinisi iyan so manga nditaren iyan na minditar sa sako na somiyong ko Timplo o Allah.
Na siyogo iyan si kiki Iliyakim a so tetandingan ko torogan si Sibna a panonorat ago so manga olowan a manga imam a palaya kindiditar sa sako sa kasong iran ko nabi Isayas a wata i Amos.
Pitero iran on angkai a kabasa i Hisikiyas Giyangkai a gawii na gawii a kamaregenan. Pesiksaan tano ago pekowaan a diyaman a lagid igira a pekilotad so wata a da a bager o ina iyan sa kipemberoten iyan on.
Masiken a pemakinegen o Allah a Tohan ka so langon a katero o komandir a siyogo o kadnan iyan a dato sa Asiriya sa kapemagongatongata niyan ko oyagoyag a Tohan. Pangnin ta a masiksa sekaniyan o Allah a Tohan ka sabap sangkai a manga katero a miyaneg iyan. Na pangangarapanen ka so lamba a manga taw a miyakapamagoyag.
So kiyawita o manga siyogo o dato Hisikiyas sangkai a lalag iyan ki Isayas
Na pitero kiran i Isayas a Teroa niyo ko kadnan iyo a Giyai i kabasa o Allah Di niyo pekeleken so manga katero a miyaneg iyo a minipagitowito raken o manga oripen o dato sa Asiriya.
Ilaya ngka man ka peseriat ako a sorang on ka pekineg aken ko dato so totol a kesabapan ko kakesoy niyan ko inged iyan na roo aken pekibono a pedang. 
So peman so komandir a poon sa Asiriya na kiyatokawan iyan a inawaan o dato sa Asiriya a siti a Lakis ka dii makitidawa ko manga taw sa Libnah. Sabap roo na somiyong on so komandir a makpemosawir on.
Samanaya na miniripot ki Sinakarib a dato sa Asiriya a si Tirhakah a taga Kos a so dato sa Misir na pepekaantap rekaniyan a magoolowan ko manga sondaro sa kapakipetidawa iran on. Kagiya maneg ai i Sinakarib na miyakawit sekaniyan peman sa lalag ki Hisikiyas a dato sa Yodah a tig iyan a
Di ka pekiakal ko tohan a sasarigan ka ko kiyateroa niyan on reka a Giya Yarosalim na di kepalad ko dato sa Asiriya.
Katawan ko a miyaneg ka so inikidia o manga dato sa Asiriya ko langon a inged a piyaminasa iran sa tarotop. Na kilidas ka bes?
Ba miyapakalidas o manga tohan iran so manga nasiyon a miyabinasa o manga apo aken a so manga tohan sa Gosan Haran Risip ago so manga taw sa Idin a kibabaling sa Tilasar?
Anda den so dato sa Hamat so dato sa Arpad ago so manga dato sa siti a Siparbaim ago Hina ago giya Ibah?
Miyadawat i Hisikiyas so sorat a poon ko manga siyogo na biyatiya iyan. Mandiyadi na somiyong sekaniyan ko Timplo o Allah na kiyayat iyan so sorat ko kamamasaan o Allah.
Na miyangangarapan si Hisikiyas ko Allah a tig iyan a Ya Allah a Tohan o Israil a kokorsi ko poro o dowa a piyagtawtaw a manga malaikat seka bo i Tohan o kalangolangon a ndatoan ko doniya. Inaden ka so langit ago so lopa.
Lekai ngka ya Allah so tangila ngka na pakinegen ka bekara ngka so mata ngka na ilain ka pamakinega ngka so manga katero a piyakiwit i Sinakarib a inipanonongka iyan ko oyagoyag a Tohan!
Benar den ya Allah a so manga dato sa Asiriya na miyalaslas iran angkai a manga nasiyon ago so manga kaingedan iran.
Inilebad iran so manga tohan iran ko apoy na piyaminasa iran ka kena ini o ba tito a manga tohan ka matag baden manga barahala a kayo ago ator a piteong o lima o manosiya.
Imanto ya Allah a Tohan ami na lidasen kami ngka ko kapaar o dato sa Asiriya kaan katokawi o langon a ndatoan ko doniya a seka bo ya Allah i Tohan.
Mandiyadi na si Isayas a wata i Amos na miyakawit sa lalag ki Hisikiyas a tig iyan a Giyai i pitero o Allah a Tohan o Israil Tiyarima aken so pangni ngka makapantag ki Sinakarib a dato sa Asiriya.
Na giyai i pitero o Allah a inisopak rekaniyan Giya Siyon a siti a Yarosalim na di ka niyan dii sodiin ago di reka dii mangelengkeleng ko kapepalagoy ngka.
Antawaa i mapipikir ka a piyagongatongat ka ago piyagitowito? Antawaa i pipesongan ka ago pitekaboran? So den so Soti a Tohan o Israil!
Miyakanggolalan ko manga siyogo o ka na piyagitowito o ka so Kadnan na miyatero o ka a Rakes o madakel a karo aken na miyanik ako taman ko poro o manga palaw a so lebi a maporo a manga palaw roo sa Libanon. Miyapata aken so lebi a manga poporo on a kayo a sidro ago so lebi a manga pipiya on a kayo a kalipapa. Miyaoma ko so pinakamawatan on a darpa sii ko lebi a manga pipiya a kalasan on.
Miyakakalot ako sa manga paridi sii ko kaingedan o manga rait ago miyakainom ko ig on. Miyapakamara o palad a ai o manga sondaro aken so langon a lawasaig sa Misir.
Di ngka bes katawan a miyatey den a inisogo aken ai? Sii ko andang a manga gawii na miyatekdir aken na imanto na mininggolalan aken den ka bigan aken seka sa gees sa kiyabaloya ngka ko kikokotaan a manga siti a piyamatiyong a ator.
Giyanan i sabap a manga lolobay so manga taw ron a miyanga alek ago miyanga lilibog. Lagid siran o manga pamomolan ko kalopaan ago lagid o manga lonaw a malemek a otan na lagid mambo o otan a mireretok ko liyawaw o atep a kelanes ko di niyan pen kapekala.
Ogaid na katawan ko seka piyapiya ago ay kapelalakaw ngka ago kapekesoy ago so di ngka raken dii kakerangiti.
Na sabap sa minisampay ko tangila ko so di ngka raken dii kakerangiti ago so katetakabor ka na sengiten aken so ngirong ka ago kekangan aken so ngari i ka na tondaan ko seka komasoy ko iniokit ka ko kiyasong ka sii.
Na pitero i Isayas ki Hisikiyas a Giyai i toos reka sa so Allah i mitero sii Sii sangkai a ragon ago so telondog a ragon na aya bo a kekan iyo na so pereperan a mangengeto a da niyo pamolaa. Ogaid na sii ko ikatelo ragon na pekasaod kano ago makaperagon. Pekapamola kano sa manga waged a obas na pekakan kano ko manga onga niyan.
Na so lamba ko manga taw sa Yodah a makapemagoyag na pembekaw peroman sa madalem ago pemangonga sii sa poro.
Ka aden a kelamba a manga taw a makapegoyag a pekapoon sa Yarosalim ago so Palaw a Siyon. So kasigi o Allah a Lebi a Mamaapaar na aya sii penggolalan.
Giyai i kabasa o Allah makapantag ko dato sa Asiriya Di sekaniyan pekasoled sangkai a siti aya pen o ba sii makapana sa apiya isa bo a gasa. Di ron pekarani so manga sondaro niyan a ba kekelong aya pen o ba iran kalikopi sa manga tambak.
Sii ko lalan a iniokit iyan ko kiyasong iyan sii na aya niyan bo kikasoy di sekaniyan pekasoled sangkai a siti a tig o Allah
ka pelindingen ko angkai a siti ago sebeten ko sabap ko bantogan aken ago sabap ko Daod a oripen aken.
Sa kagagawii oto na somiyong so malaikat o Allah ko kampo o manga sondaro a Asiriya na piyamono iyan roo so magatos ago walo polo ago lima nggibo a manga mama. Na sii ko kiyapagnaw o manga taw ko kapipita na roo makakekelit so langon a miyamatay a manga badan.
Na giyoto a inawaan i Sinakarib a dato sa Asiriya so kampo na komiyasoy sa Ninibah a roo komiyaden.
Miyakaisa alongan sii ko kapesimba niyan sii ko pesimbaan ko tohan iyan a Nisrok na so manga wata iyan a si Adramilik ago si Sarisir na biyono iran sekaniyan a pedang na miyamagapas siran sa inged a Ararat. Na so isa a wata iyan a si Isarhadan na aya on miyakasambi a dato.
Sangkoto a manga gawii na miyasakit si Hisikiyas a piyakapapatay. Somiyong on so nabi Isayas a wata i Amos a tig iyan a Giyai i pitero o Allah Tanora ngka so langon taman ka petay ka di ka pekabager.
Na inidingil i Hisikiyas a paras iyan ko keleb na miyangangarapan ko Allah a
Ya Allah tanodi ngka so kiyapaginetaw aken a mapaparatiyaya reka ago iklas ko poso aken a kambabayorantang reka a miyakanggolaola ko sa ontol ko kapekeilaya ngka on. Na miyakasegad sebenar si Hisikiyas.
Sii ko da pen kaganati i Isayas ko lamalama o torogan na minitoron on so katero o Allah a tig iyan a
Kasoy ka ki Hisikiyas a so dato o manga pagtaw aken na teroa ngka on a Giyai i pitero o Allah a Tohan o apo ka a Daod Miyaneg aken so pangni ngka ago miyailay aken so manga lo ka na mbolongan ko seka. Sii ko ikatelo gawii ipoon imanto na pekasong ka ko Timplo o Allah.
Pagomanan ko sa sapolo ago lima ragon so omor ka na ipelidas aken seka ago giyangkai a siti ko kapaar o dato sa Asiriya. 
Na tig i Isayas a Tiyagar kano sa tompi a manga higos na depilen iyo ko lebag iyan ka pekapiya sekaniyan. Pinggolaola iran ai na miyakapiya.
Sa da pen ai minggolalan na iniise i Hisikiyas ki Isayas a Antonaa i toos a pekapiyaan ako o Allah ago pekasong ako ko Timplo o Allah amay ka makatelo den gawii?
Inisembag i Isayas a Giyai i toos a imbegay reka o Allah sa kitomanen iyan ko minitopa niyan. Antonaa i kabaya a ka? Ba pekaonaa so along o alongan sa sapolo kerit o di na pakapengendoden sa sapolo kerit?
Tig i Hisikiyas a Malebod so kapepakaona o along sa sapolo kerit. Pakipangendoden ka bo sa sapolo kerit.
Na miyangni so nabi Isayas ko Allah na piyakapangendod o Allah so along sa sapolo kerit a miniona niyan den sii ko towak i Ahas.
Sa masa oto na so dato sa Babilon a si Mirodak Baladan a wata i Baladan na miyakawit ki Hisikiyas sa sorat ago pamemegayan ka miyaneg iyan a pekesakit si Hisikiyas.
Tiyarima i Hisikiyas so manga siyogo a poon sa Babilon na piyakiilay niyan kiran so langon taman a matatago ko manga petegoan iyan sa tamok a so manga pirak manga bolawan manga palapa manga pipiya a lana so manga kasangkapan sa katidawa ago so langon a ped a patemotamokan iyan. Da den a manga nganin sii ko torogan iyan o di na sii ko dalem a ndatoan iyan a ba da kiran pakiilain i Hisikiyas.
Oriyan iyan na somiyong so nabi Isayas ko dato Hisikiyas na iniise iyan a Antonaa i pitero angkoto a manga mama ago anda siran poon? Poon ko mawatan a inged a inisembag i Hisikiyas. Poon siran sa Babilon.
Na tig o nabi a Antonaa i miyailay iran ko torogan ka? Miyailay iran so langon taman ko torogan aken a tig i Hisikiyas. Da den a ba ko kiran da pakiilain ko manga kakawasaan aken.
Mandiyadi na pitero i Isayas ki Hisikiyas a Pakinega ngka so katero o Allah
Mataan a pekatalingoma so masa a so langon taman ko torogan ka a rakes o langon a miyatimo o manga apo o ka taman sangkai a gawii na keawidan roo sa Babilon. Da den a ba on kelamba a tig o Allah.
Na so ped ko manga moriyataw ngka a so den so rogo o ka na penga bibiyag a pembabaloy a manga orobarang sii ko torogan o dato sa Babilon.
So kabasa o Allah a miyatero o ka na mapiya a tig i Hisikiyas. Ka aya mapipikir iyan na Naino ka maaden pen a kalilintad ago kalilinding sii ko kaooyaoyag aken.
Na so ped a miyanga sosowasowa ko kandadato i Hisikiyas ago so langon a miyanga papasad iyan a rakes on so kiyambaal iyan sa pondo a ig ago kakar a pendelegan o ig ko siti na palaya den minisorat ko Ribro a Totolan ko manga Dato sa Yodah.
Sapolo ago dowa ragon a idad i Manasih ko kiyapoon iyan ndato na miyakandato sa miyakalima polo ago lima ragon sii sa Yarosalim. Aya ngaran o ina iyan na si Hipsibah.
Miyakanggolaola sekaniyan sa marata ko kapekeilaya on o Allah a siyongkad iyan so piyakasisingay a manga paparangayan o manga nasiyon a piyamogaw o Allah ko kapesorongi kiran o manga Israil.
Biyangon iyan peroman so manga aparan ko manga barahala sii ko manga bobongan a piyaminasa i Hisikiyas a ama iyan. Mimbaal sekaniyan pen sa manga aparan ko Baal ago so barahala a katohanan a Asirah a lagid o pinggolaola i Ahab a dato sa Israil. Pesodiyodan iyan langon so manga kaaden sa langit ago pesimbaan iyan.
Mimbaal sekaniyan sa manga aparan sii ko Timplo o Allah a so darpa a miyatero o Allah a Tegoon aken so Ingaran aken sii sa Yarosalim.
Na sii ko dowa a lamalama o Timplo o Allah na piyakatindegan iyan sa manga aparan a pesimbaan ko manga bitoon.
Inisoasoat iyan pen so wata iyan a mama a tiyotong sii ko apoy. Di niyan dii nggolaolaan so kapamantak ago kaperimar na pegodasan iyan so manga pepamangangay ago manga pendarpaan. Tanto a madakel a marata a pinggolaola niyan ko kapekeilaya on o Allah a inikararangit iyan.
So barahala a Asirah a pimbaalan iyan na piyakatindeg iyan sii ko Timplo o Allah a so darpa a miyatero o Allah ko Daod ago so wata iyan a Solaiman a Giyangkai a Timplo ago giya Yarosalim i miyapili aken ko langon a inged o manga mbatabataa Israil a ron aken tegoa so Ingaran aken sa taman sa pakataman.
Na o piyapiyai tomoman o manga Israil so langon taman a inisogo aken kiran ago inggolalan iran so langon o Kitab a inibegay aken ko Mosa a oripen aken na di aken siran pekitaog a poon ko lopa a inibegay aken ko manga apo iran.
Ogaid na da iran ai pakinega na piyakateridadag siran i Manasih sa di iran dii kanggolaola sa lebi pen a marata a di so manga nasiyon a bininasa o Allah ko kiyapakasoled o manga Israil ko inged.
Na pitero o Allah a nggolalan ko manga oripen iyan a manga nabi a
Miyasogok i Manasih a dato sa Yodah angkai a piyakasisingay a manga dosa. Minggolaola sekaniyan sa lebi pen a marata a di so manga Amoriyo a magiinged gowani sangkai a lopa. Miyapakandosa niyan pen so manga taw sa Yodah a nggolalan ko manga barahala niyan.
Kagiya ka maoto na giyai i kabasa o Allah a Tohan o Israil Pagowitan ko sa morala a Yarosalim ago giya Yodah a ikebengang o oman i pekaneg on.
Isiksa aken sa Yarosalim so inisiksa aken sa Samariya ago so pamiliya i Ahab. Ponasen ko a Yarosalim a lagid o kapeponasi o taw ko pinggan a pelekeben iyan.
Telikodan aken so pemakapagoyag a manga pagtaw aken na peladen ko siran ko manga ridoay iran a peges kiran ago peteban.
Ka miyakanggolaola siran sa marata ko kapekeilaya ko ron na di ako iran dii pakakerangiten ipoon ko gawii a kiyapakaliyo o manga apo iran sa Misir taman sangkai a gawii.
Liyo ron pen na piyamono i Manasih so tanto a madakel a da a manga sala iyan a minipeno so rogo iran sa Yarosalim. Minipagoman ai ko kiyapakandosaa niyan ko manga taw sa Yodah sa kiyanggolaola iran sa marata ko kapekeilaya on o Allah.
So ped a miyanga sosowasowa ko kandadato i Manasih ago so langon a miyanggolaola niyan a rakes o kapekedosa niyan na palaya minisorat ko Ribro a Totolan ko manga Dato sa Yodah.
Miyatay si Manasih na sii minilebeng ko sapadan sa torogan a so sapadan i Osa. Na si Amon a wata iyan i miyakasambi on a dato.
Dowa polo ago dowa ragon a idad i Amon isako mabaloy a dato na miyakandato sa miyakadowa ragon sii sa Yarosalim. Aya ngaran o ina iyan na si Misolimit a wata i Haros a taga Yotbah.
Miyakanggolaola sekaniyan sa marata ko kapekeilaya on o Allah a datar i Manasih a ama iyan.
Siyoson iyan so langon a okitokit o ama iyan. Pesodiyodan iyan ago pesimbaan so manga barahala a sinimba o ama iyan.
Miyakawalo ragon a idad i Yosiyas isako mipoon ndato na miyakandato sa miyakatelo ago isa ragon sii sa Yarosalim. Aya ngaran o ina iyan na si Yadidah a wata i Adayas a taga Boskat.
Miyakanggolaola sekaniyan sa ontol ko kapekeilaya on o Allah na siyoson iyan so manga okitokit o apo iyan a so Daod na da on den panilasilay sa kawanan o di na sa diwang.
Sii ko ikasapolo ago walo ragon ko kandadato i Yosiyas na siyogo iyan so panonorat a si Sapan a wata i Asaliyas a so wata i Misolam sa kasong iyan ko Timplo o Allah a tig iyan a
Song ka ki Hilkiyas a maporo a imam na pakipagitongen ka on so pirak a miyapangowit ko Timplo a miyapangowa o manga komikibir ko pintoan a poon ko manga taw.
Teroa ngka on a imbegay niyan angkai a pirak ko manga tetandingan ko galebek ko Timplo na isokay iran ai ko kigagalebek a magompiya ko Timplo
A so manga panday sa kayo so manga penagombalay ago so manga panonominto. Pakapamasaa ngka siran pen sa manga tarakayo ago kiyapanapilan a manga ator a ipegompiya ko Timplo.
Ogaid na kena a ba kiran den paliyogat so kipesoraten iran ko kiyaosara ko pirak a imbegay kiran ka kasasarigan siran.
Na pitero i Hilkiyas a maporo a imam ki Sapan a panonorat a Miyatoon aken so Ribro a Kitab sii ko Timplo o Allah. Inibegay niyan ai ki Sapan na biyatiya iyan.
Mandiyadi na komiyasoy si Sapan a panonorat ko dato na piyakitokawan iyan on so miyanggolaola a tig iyan a So manga sanasanaan ka na kinowa iran so pirak a miyatimo ko Timplo na inipamegay iran ko manga tetandingan ko kigagalebek on.
Na pitero pen i Sapan ko dato a Si Hilkiyas a imam na bigan ako niyan sa ribro. Na biyatiya ini i Sapan ko kamamasaan o dato.
So kiyanega o dato ko manga katero ko Ribro a Kitab na kinisi iyan so kimon iyan
Na piyandoan iyan si Hilkiyas a imam si Ahikam a wata i Sapan si Akbor a wata i Mikayas si Sapan a panonorat ago si Asayas a so dii manalagad ko dato a tig iyan a
Ikano roo na go niyo isei so Allah para raken ago so langon a taw sa Yodah makapantag ko misosorat sangkai a ribro a miyatoon. Tanto a mala so rarangit o Allah a pesokeyaw rektano ka kagiya da paratiyayaa o manga apo tano so manga katero sangkai a ribro. Da iran nggolalanen so misosorat on a ipapaliyogat rektano.
Mandiyadi na si Hilkiyas si Ahikam si Akbor si Sapan ago si Asayas na miyamanong ko nabi a babay a si Holdah a karoma i Salom a wata i Tikbah a so wata i Harbas a aya komikibir ko manga kimon sii ko Timplo. Sii sekaniyan mababaling ko miyambago a sabaad sa Yarosalim na inimbitiyarai ran sekaniyan.
Na pitero iyan kiran a Giyai i kabasa o Allah a Tohan o Israil Teroa niyo ko mama a somiyogo rekano sii raken a
Giyai i pitero o Allah Pagowitan ko sa morala angkai a siti a Yarosalim ago so manga taw ron a aya kaketoman o langon a misosorat ko ribro a miyabatiya o dato sa Yodah.
Tiyalikodan ako iran ago tomiyotong siran sa doka ko salakaw a manga tohan. Piyakakerangit ako iran a nggolalan ko langon a miyanggolaola iran. So rarangit aken na pesokeyaw sangkai a darpa na di den pekalenggaw.
Ogaid na makapantag ko dato sa Yodah a somiyogo rekano sa kapagisei niyo ko Allah na teroa niyo ron a Giyai i pitero o Allah a Tohan o Israil Piyamakineg ka so manga katero ko ribro
Na miteobat ka ago inipangalimbabaan ka a ginawa ngka ko kamamasaan o Allah na kinisi i ka so kimon ka ago gomiyoraok ko hadapan aken isako maneg ka so miyatero aken makapantag sangkai a darpa ago so manga taw ron a kemorkaan siran ago kelaslas. Sabap roo na inampon aken seka a tig o Allah
Mandiyadi na piyakisogoan o dato so langon a manga olowan sii sa Yodah ago giya Yarosalim
Na somiyong siran langon ko Timplo o Allah a oonotan o manga taw sa Yodah ago sa Yarosalim a rakes o manga imam ago so manga nabi a so langon a taw ipoon ko mababa taman ko maporo. Na biyatiya o dato so langon a manga katero ko Ribro a Kapasadan a miyatoon ko Timplo.
Tominindeg so dato a miabay ko polaos na inisepa iyan ko hadapan o Allah a peratiyaya sekaniyan ko Allah ago toman ko langon a sogoan iyan manga taritib iyan ago manga kokoman sa iklas ko poso iyan ago iklas ko niyawa niyan. Giyanan i kinipemataanen iyan ko langon a katero a misosorat ko Ribro a Kapasadan. Na misepa mambo so langon a taw sa kapetomana iran ko kapasadan.
Inisogo o dato ki Hilkiyas a maporo a imam so manga katib ago so manga gordiya ko gimowa a kowaa iran ko Timplo o Allah so langon a kasangkapan a pegosaren ko kapesimbaa ko Baal ago so katohanan a Asirah ago so langon a manga bitoon. Tiyotong iyan ai langon sa liyo a Yarosalim sii ko Balintad a Kidron na piyakiwit iyan so manga ombi roo sa Bitil.
Kinowaan iyan sa galebek so langon a pepegimam ko manga barahala a inipamanoro gowani o manga dato sa Yodah sa kapenotong iran sa doka ko manga aparan sii ko manga bobongan ko manga siti sa Yodah ago sii ko manga darpa ko melilibeta sa Yarosalim. Petotong siran sa doka a dii soasoat ko Baal sii ko alongan so olan ago so manga bitoon ago so langon a bager o kawang.
Kinowa niyan so barahala a Asirah a poon ko Timplo o Allah na inowit iyan ko Balintad a Kidron sa liyo a Yarosalim na tiyotong iyan roo. Na tiyapotapong iyan na iniparak iyan so tapong ko pelebengan ko komakalilid a manga taw.
Giba iyan pen so pekedenan o manga mama a dii sondal a sii matatago ko soled o Timplo o Allah a ron dii mangaol so manga babay sa manga rending a para ko barahala a Asirah.
Piyakikasoy i Yosiyas sa Yarosalim so langon a imam a kibabaling ko ped a manga siti sa Yodah na piresikan iyan so manga aparan a piyanotongan iran sa doka ipoon sa Giba na taman sa Birsiba. Pinggegeba iyan pen so manga aparan sii ko isoled ko gimowa a pimbaalan i Yosowa a gobirnador ko siti a madidiwang o pintoan o siti.
Giyangkai a manga imam a miyamanalagad ko manga aparan ko manga barahala na di keparo a kapenalagadi iran ko aparan ko Allah roo sa Yarosalim ogaid na pepekakan siran ko paan a da a tapay ron a peken o ped iran a manga imam.
Piresikan pen i Yosiyas so aparan ko Topit a sii matatago ko Balintad a Bin Hinom kaan da den a ba on pekatotong sa wata iyan a mama o di na babay a soasoat ko katohanan a Molik.
Kinowa niyan so inisayan sa manga koda a inisenggay o manga dato sa Yodah ko kapesimbaa ko alongan na tiyotong iyan so manga karo a inisenggay mambo sangkai a kapesimba.
Pinggegeba o dato so manga aparan a piyangembaalan o manga dato sa Yodah sii ko atep o torogan ko kaporoan o rowang i Ahas ago so pen so manga aparan a pimbaalan i Manasih ko dowa a lamalama ko Timplo o Allah. Pirorompi niyan ai langon na iniparak iyan sii ko Balintad a Kidron.
Piresikan pen i Yosiyas so manga aparan ko manga barahala a pimbaalan o Solaiman a dato sa Israil sa sebangan a Yarosalim sii sa pagabagatan o Palaw a Olibi a pegosaren ko kapesimbaa ko Astorit a so piyakasisingay a babay a katohanan o manga taw sa Sidon ago so Kimos a piyakasisingay a katohanan o manga Mowabiyo ago so Molik a piyakasisingay a katohanan o manga Amoriyo.
Piroropet iyan so babarakaten kon a manga ator na piyamata iyan so manga polaos a toos ko katohanan a Asirah na siyapengan iyan angkoto a manga darpa sa manga tolan a manosiya.
Apiya so aparan ko barahala sii ko bobongan roo sa Bitil a biyangon i Yarobowam a wata i Nibat a piyakandosa niyan on so manga Israil na bininasa i Yosiyas. Giba iyan so aparan ago tiyapotapong iyan so manga ator on na tiyotong iyan ai ago so polaos a toos ko katohanan a Asirah.
Oriyan iyan na miyangilailay si Yosiyas ko mbalabala na miyailay niyan so manga kobor sii ko silid o bobongan. Piyakipangowa niyan on so manga tolan na piyanotong iyan ko aparan sa kaperisiki niyan on a aya kiyatoman o katero o Allah a piyayag o sogo o Tohan a miyakaalamat sangkai a miyanggolaola.
Mandiyadi na iniise o dato a Antona angkanan a monominto a pekeilay aken? Itotoos anan ko kobor o sogo o Tohan a miyakapoon sa Yodah a miyakaalamat sangkai a pinggolaola ngka ko aparan sa Bitil a inisembag o manga taw ko siti.
Di niyo petekora a tig i Yosiyas. O ba aden a pakaalina niyo ko manga tolan iyan. Na lipas iran angkoto a manga tolan iyan ago so manga tolan o nabi a miyakapoon sa Samariya.
So pen so langon a aparan ko manga barahala a miyabangon o manga dato sa Israil sii ko oman i siti sa Samariya a piyakakerangit iran on so Allah na pinggegeba ini i Yosiyas ago piresikan iyan a datar den o pinggolaola niyan sa Bitil.
Piyamono iyan so langon a manga imam ko manga barahala sii ko manga aparan a roo siran pepagimam na piyanotongan iyan ai sa manga tolan a manosiya. Oriyan iyan na komiyasoy sekaniyan sa Yarosalim.
Sii ko kandadato i Yahoyakim na si Nibokadnisar a dato sa Babilon na gomiyobat sa inged a Yodah na mimbaloy si Yahoyakim a sakop iyan ko miyakatelo ragon ogaid na miyaalin so pamikiran i Yahoyakim na siyopak iyan si Nibokadnisar.
Somiyogo so Allah sa manga sagorompong a pagogobat sa Yodah a so manga taw sa Babilon manga Isiriyanen manga Mowabiyo ago manga Amoniyo sa kambinasaa iran ko inged a giyoto so pitero o Allah a penggolaolaan iyan a nggolalan ko manga oripen iyan a manga nabi.
Mataan a miyanggolaola ini sa Yodah sabap ko inisogo o Allah kaan iyan mapakaawa so manga taw sa Yodah a poon ko kamamasaan iyan sabap ko langon a miyandosa i Manasih.
Ka madakel a miyapamono iyan a da a manga sala iyan a minipeno so rogo iran sa Yarosalim na di den keterangan so Allah o ba niyan ai rilaan.
So ped a miyanga sosowasowa ko kandadato i Yahoyakim ago so langon a miyanggolaola niyan na palaya den misosorat ko Ribro a Totolan ko manga Dato sa Yodah.
Miyatay si Yahoyakim na so wata iyan a si Yahoyakin na aya on miyakasambi a dato.
So dato sa Misir ago so manga sondaro niyan na da den liyo peroman ko inged iran ka kagiya so dato sa Babilon na miyaagaw niyan langon so masasakop o dato sa Misir ipoon ko temanaan a Misir taman ko Lawasaig a Yopratis.
Miyakasapolo ago walo ragon a idad i Yahoyakin isako poon ndato na miyakandato sa telo olan sa Yarosalim. Aya ngaran o ina iyan na si Nikosta a wata i Ilnatan a taga Yarosalim.
Miyakanggolaola sekaniyan sa marata ko kapekeilaya on o Allah a lagid o ama iyan.
Sii ko kandadato iyan na so manga sondaro i Nibokadnisar a dato sa Babilon na somiyong sa Yarosalim na linikopan iran
Na si den si Nibokanisar i miyakaoma roo sii ko kalilikopi ran on.
Na so dato Yahoyakin a rakes o ina iyan so manga mosawira iyan so manga olowan iyan ago so manga sanasanaan iyan na palaya siran den miyoral ko dato sa Babilon. Sii ko ikawalo ragon a kandadato i Nibokadnisar a dato sa Babilon na biniyag iyan si Yahoyakin.
Kinowa niyan langon so manga tamok ko Timplo o Allah ago sii ko torogan o dato na piyamotol iyan so langon a manga nganin san a bolawan a pimbaalan o Solaiman a dato sa Israil a pegosaren ko Timplo a giyoto den so miyatero o Allah.
Miyamiyag si Nibokadnisar sa sapolo nggibo a manga taw sa Yarosalim na initaog iyan siran a so langon a manga olowan ago lebi a manga pipiya a sondaro ago so langon a manga panday ago manga panenesel.
Inowit i Nibokadnisar si Yahoyakin a biyag roo sa Babilon na so pen so ina o dato so manga karoma niyan so manga olowan iyan ago so manga tenger a taw sa Yarosalim na initaog iyan sa Babilon.
Initaog iyan roo pen so langon o pito nggibo a manga wawaraw ago manga babager a sondaro a tadiyam sa katidawa ago sanggibo a manga panday ago manga panenesel.
Na initoro iyan si Mataniyas a bapa i Yahoyakin a dato a aya on inisambi na piyagalinan iyan sa ngaran a Sidikiyas.
Dowa polo ago isa ragon a idad i Sidikiyas isako mabaloy a dato na miyakandato sa miyakasapolo ago isa ragon sii sa Yarosalim. Aya ngaran o ina iyan na si Hamotal a wata i Yaramiyas a taga Libnah.
Miyakanggolaola sekaniyan sa marata ko kapekeilaya on o Allah a datar o pinggolaola i Yahoyakin.
Sabap roo sii ko ikasiyaw ragon ko kandadato i Sidikiyas sii ko ikasapolo gawii ko ikasapolo olan na somiyong si Nibokadnisar sa Yarosalim a rakes o langon o manga sondaro niyan. Pikempowan iran so liyo o siti na miyangon siran sa manga tambak ko mbabalibeta on
Na lomilikop siran ko siti taman ko ikasapolo ago isa ragon a kandadato i Sidikiyas.
Sii ko ikasiyaw gawii ko ikapat olan a miyakaregen so taon ko siti a da den a kekan o manga taw
Na miyabinasa so ped ko pangeleban o siti. Na sangkoto a kagagawii a apiya lomilikop pen so manga taw sa Babilon ko siti na miyamalagoy so dato ago so langon a manga sondaro a sii siran miyokit ko pintoan ko pegeletan o dowa a pangeleban a marani ko sapadan o dato na miyamagapas siran sa Balintad a Yordan.
Ogaid na siyaloba o manga sondaro a Babilon so dato Sidikiyas na riyaot iran ago diyakep iran sii ko kapantaran sa Yariko ka so langon a sondaro niyan na miyakabelag rekaniyan den a miyamngiparak.
Inowit iran sekaniyan ko dato sa Babilon sii sa Riblah a ron miyakokom.
Biyono iran so manga wata i Sidikiyas ko kapegilaya niyan on na iniresok iran so manga mata i Sidikiyas na piyatong iran a tombaga na inowit iran sa Babilon.
Sii ko ikapito gawii ko ikalima olan sii ko ikasapolo ago siyaw ragon a kandadato i Nibokadnisar sa Babilon na si Nibosaradan a komandir o manga gordiya ago sanasanaan o dato sa Babilon na somiyong sa Yarosalim.
Piyanotong iyan so Timplo o Allah ago so torogan o dato ago so manga walay o langon a manga ala a taw roo sa Yarosalim.
Na so langon a manga sondaro a Babilon a ped o komandir na initobak iran so pangeleban a mililibet sa Yarosalim.
Initaog i Nibosaradan so langon a taw a miyalamba ko siti a rakes on so siran oto a miyonot ko dato sa Babilon.
Ogaid na inibegak o komandir so ped ko lebi a manga miskin sii ko inged a makapenggalebek ko manga asinda a obas ago so manga dii mbabasokan.
Piroropet o manga taw sa Babilon so manga polaos a tombaga ago so mapepegalinalin a manga batoga ago so maolad a tangela a tombaga a pepengonaban a matatago ko Timplo o Allah na inawidan iran so tombaga sa Babilon.
Inawidan iran roo pen so manga koden manga sakerad manga ipetenor ko sombowan manga kaloda manga lapad ago so langon taman a manga tombaga a nganin san a pegosaren ko dii kapanalagadi ko Timplo.
Inawidan pen o komandir so langon taman a inembaalan a lombos a bolawan ago pirak a rakes on so manga tangela sa waga a apoy ago so manga ladiya.
So tombaga ko dowa a polaos ago so maolad a tangela ago so manga batoga a inembaalan o Solaiman a pegosaren ko Timplo o Allah na di ketakes so kapened iyan.
So oman i polaos na walo ka mitros a kaporo iyan. Sii sa poro iyan na aden a ipopondiyong on a tombaga a manga dowa ago tenga ka mitros a kaporo iyan. Piyagartaan ai sa inisayan sa siyobid a tombaga ago so inisayan sa manga granada a tombaga ko melilibeta on. So dowa a polaos na ndatar.
Minioman sii na biniyag o komandir Nibosaradan si Sirayas a so maporo a imam si Sipaniyas a so katib ago so telo kataw a komikibir ko pintoan.
Na poon ko siran oto a sisii pen ko siti na kinowa niyan so isa a olowan o manga sondaro so lima kataw a manga mosawira o dato so panonorat a aya komikibir ko manga listaan ko manga sondaro ago so nem polo a ped a manga taw a miyatoon ko siti.
Na inowit siran langon o komandir Nibosaradan ko dato sa Babilon sii sa Riblah
So kiyababadan ki Adam na siki Sit Inos
Kinan Mahalalil Yarid
Inok Mitosilah Lamik
Ago si Nok. So manga wata i Nok na siki Sim Ham ago si Yapit.
So manga wata i Yapit na siki Gomir Magog Maday Yaban Tobal Misik ago si Tiras.
Si Gomir na aya apo o manga taw sa Askinas sa Ripat ago sa Togarmah.
Si Yaban na aya apo o manga taw sa Ilisah sa Tarsis sa Kit ago sa Roda.
So manga wata i Ham na siki Kos Misir Pot ago si Kanaan.
Si Kos na aya apo o manga taw sa Siba sa HabilahamHamHhkdkdkeiakdkasd sa Sabta sa Raamah ago sa Sabtika. Si Raamah na aya apo o manga taw sa Siba ago sa Didan. (
Si Kos na aya ama i Nimrod a so paganay a mala i gees a sondaro sii sa doniya.)
Si Misir na aya apo o manga taw sa Lod sa Anam sa Lihab sa Napto
Sa Patros sa Kaslo  ago sa Kaptor.
So manga wata i Kanaan na si Sidon a kaka a wata iyan ago si Hit .
Si Kanaan na aya apo mambo o manga Hibosiyo manga Amoriyo manga Girgasiyo
Manga Hibiyo manga Arkiyo manga Siniyo
Manga Arbadiyo manga Simariyo ago so manga Hamatiyo.
So manga wata i Sim na siki Ilam Asor Arpaksad Lod ago si Aram. So manga wata i Aram na siki Os Hol Gitir ago si Misik.
Si Arpaksad na aya ama i Silah na si Silah na ama i Ibir.
Si Ibir na aden a dowa a wata iyan aya ngaran o isa on na si Pilig ka kagiya sii ko masa niyan na miyabagi so manga taw ko doniya. Aya ngaran o pagari niyan na si Yoktan.
Si Yoktan na aya ama i siki Almodad Silip Hasarmabit Yarah
Hadoram Osal Diklah
Ibal Abimail Siba
Opir Habilah ago si Yobab. Langon ai manga wata a mama i Yoktan.
Kagiya ka maoto na giyai i manga kiyababadan ipoon ki Sim taman ki Ibrahim si Sim si Arpaksad si Silah
Si Ibir si Pilig si Riyo
Si Sirog si Nahor si Tirah
Ago si Abram .
Aya manga wata i Ibrahim na si Iskak ago si Ismail.
Giyai i manga kiyababadan kiran Aya kaka a wata i Ismail na si Nibayot na tomiyalondog on siki Kidar Adbiil Mibsam
Misma Domah Masa Hadad Tima
Giyai i manga wata i Israil a manga mama siki Robin Simiyon Libi Yodah Isakar Sibolon
Dan Yosop Baniyamin Naptali Gad ago si Asir.
Aya manga wata i Yodah na siki Ir Onan ago si Silah. Giyangkai a telo kataw na inimbawata rekaniyan o Ikanaanen a babay a si Batsiyowa. Si Ir a kaka a wata i Yodah na marata i olaola ko kapekeilaya on o Allah na sabap san na biyono sekaniyan o Allah.
Si Piris ago si Sirah na manga wata mambo i Yodah sii ki Tamar a so miyakamong on a babay. Lima kataw langon a manga wata i Yodah.
Aya manga wata i Piris na si Hisron ago si Hamol.
Aya manga wata i Sirah na siki Simri Itan Himan Kalkol ago si Darda a lima siran kataw langon.
Aya wata i Karmi a so isa ko moriyataw i Sirah na si Akan a miyakawit sa kamoralaan ko manga Israil a nggolalan ko kiyapanekewa niyan ko manga nganin a isesenggay ko Allah.
Aya wata i Itan na si Asariyas.
Aya manga wata i Hisron na siki Yaramiil Ram ago si Kaleb.
Si Ram na aya ama i Aminadab si Aminadab na aya ama i Nasiyon a aya olowan ko mbatabataa a Yodah
Si Nasiyon na aya ama i Salmon si Salmon na aya ama i Bowas
Si Bowas na aya ama i Obid si Obid na aya ama i Yasay.
Si Yasay na aya ama i Iliyab a so kaka a wata iyan na so ikadowa na si Abinadab so ikatelo na si Simiya
So ikapat na si Natanil so ikalima na si Raday
So ikanem na si Osim na so ikapito na si Daod.
Aden mambo a dowa a wata a babay i Yasay a si Siroyah ago si Abigail. Si Siroyah na aden a telo a manga wata iyan a siki Abisay Yowab ago si Asahil.
Aya wata i Abigail na si Amasa a aya ama iyan na si Yatir a moriyataw i Ismail.
Si Kaleb a wata i Hisron na aden a manga wata iyan sii ko karoma niyan a si Asobah . Aya manga wata i Asobah na siki Yasir Siyobab ago si Ardon.
Kagiya matay si Asobah na piyangaroma i Kaleb si Iprat na aden a sakataw a wata iran a si Hor.
Si Hor na aya ama i Ori na si Ori na aya ama i Bisalil.
Kagiya makapagidad si Hisron sa nem polo ragon na miyapangaroma niyan so wata i Makir a aya ama i Giliyad na aden a isa a wata iran a si Sigob.
Si Sigob na aya ama i Yair a aya ndadato ko dowa polo ago telo a manga inged sa Giliyad.
Ogaid na miyaagaw o manga ndatoan a Gisor ago Aram so manga inged i Yair taman den sa inged a Kinat a rakes o nem polo a masasakop iyan a manga iito a inged. So langon o kibabaling roo na palaya kiyababadan ki Makir a ama i Giliyad.
Oriyan o kiyapatay i Hisron na piyangaroma i Kaleb si Iprat a miyabalo o ama iyan na inimbawata iyan on si Asor a aya ama i Tikowa.
Aya manga wata i Yaramiil a so kaka a wata i Hisron na siki Ram  Bonah Orin Osim ago si Ahiyas.
Si Yaramiil na aden a ped a karoma niyan a si Atarah. Sekaniyan i ina i Onam.
Aya manga wata i Ram a so kaka a wata i Yaramiil na siki Maas Yamin ago si Ikir.
Aya manga wata i Onam na si Siyamay ago si Yada. Aya manga wata i Siyamay na si Nadab ago si Abisor.
Aya karoma i Abisor na si Abihail a inimbawata iyan on si Akban ago si Molid.
Aya manga wata i Nadab na si Silid ago si Apaim. Miyatay si Silid a da a wata iyan.
Aya wata i Apaim na si Isi a aden a wata iyan a si Sisiyan. Aya wata i Sisiyan na si Aklay.
Aya manga wata i Yada a pagari i Siyamay na si Yatir ago si Yonatan. Miyatay si Yatir a da a wata iyan.
Aya manga wata i Yonatan na si Pilit ago si Sasa. Palaya den ai manga kiyababadan ki Yaramiil.
Si Sisiyan na da a manga wata iyan a manga mama ka manga wata bo a manga babay. Aden a oripen iyan a Imisiren a aya ngaran iyan na si Yarha.
Na piyakipangaroma i Sisiyan so wata iyan a babay ki Yarha na mimbawata siran ki Atay.
Si Atay na aya ama i Natan si Natan na aya ama i Sabad
Si Sabad na aya ama i Iplal si Iplal na aya ama i Obid
Si Obid na aya ama i Yaho si Yaho na aya ama i Asariyas
Si Asariyas na aya ama i Hilis si Hilis na aya ama i Iliyasah
Si Iliyasah na aya ama i Sismay si Sismay na aya ama i Siyalom
Si Siyalom na aya ama i Yakamiyas na si Yakamiyas na aya ama i Ilisiyama.
Aya manga wata i Kaleb a pagari i Yaramiil na si Misiya a kaka a wata iyan a aya ama i Sip a ama i Marisiyas a ama i Hibron.
Aya manga wata i Hibron na siki Koran Tapowah Rikim ago si Siyama.
Si Siyama na ama i Raham a aya ama i Yorkiyam. Si Rikim na ama i Siyamay.
Aya wata i Siyamay na si Maon na si Maon na ama i Bit Sor.
So sandil i Kaleb a si Ipah na aya ina i siki Haran Modsa ago si Gasis. Na aden a wata i Haran a bitowan iyan si Gasis. (
Aden a mama a aya ngaran iyan na si Yakday a nem kataw a manga wata iyan a siki Rigim Yotam Gisiyan Pilit Ipah ago si Siyaap.)
So sandil i Kaleb a si Maakah na inimbawata iyan si Sibir ago si Tirhanah.
Inimbawata iyan pen si Siyaap a ama i Madmanah ago si Siba a ama i Makbinah ago si Gibiya. Si Kaleb na aden pen a wata iyan a babay a si Aksah.
Giyai mambo so manga kiyababadan ki Kaleb Aya manga wata i Hor a kaka a wata i Kaleb ago so karoma niyan a Iprat na si Siyobal a miyangon sa inged a Kiriyat Yarim
Si Salma a miyangon sa Bitlihim ago si Harip a miyangon sa Bit Gadir.
Aya kiyababadan ki Siyobal a aya miyangon sa Kiriyat Yarim na so manga taw sa Harowih so sabagi ko kibabaling sa Manahat
Ago so manga mbatabataa a kibabaling sa Kiriyat Yarim a so manga Itriyo manga Potiyo manga Siyomatiyo ago so manga Misratiyo.
Aya kiyababadan ki Salma a aya miyangon sa Bitlihim na so manga Nitopatiyo so manga taw sa Atrot Bityowab so sabagi ko kibabaling sa Manahit so manga Soritiyo
Giyai so manga wata i Daod a inimbawata rekaniyan sii sa Hibron so kaka kiran na si Amnon a aya ina iyan na si Ahinowam a taw sa Yasriil so ikadowa na si Daniyal a aya ina iyan na si Abigail a taw sa Karmil
So ikatelo na si Absalom a aya ina iyan na si Maakah a wata o Dato Talmay sa Gisor so ikapat na si Adoniyas a aya ina iyan na si Hagit
So ikalima na si Siyapatiyas a aya ina iyan na si Abital so ikanem na si Itriyam a aya ina iyan na si Iglah.
Giyangkai a nem kataw na inimbawata ki Daod sii ko kandadato iyan sa Hibron ko soled o pito ragon ago nem olan. Oriyan iyan na mindato si Daod roo sa Yarosalim ko soled o telo polo ago telo ragon
Na giyai so manga wata a inimbawata rekaniyan roo siki Simiya Siyobab Natan ago si Solaiman a aya ina iran na si Batsiba a wata i Amiyal.
Aden pen a ped a manga wata iyan a siyaw kataw a siki Ibhar Ilisiyowa Ilpilit
Nogah Nipig Yapiya
Ilisiyama Iliyada ago si Ilipilit.
Giyai langon so manga wata i Daod a liyo ko manga wata o manga sandil iyan. Aden mambo a wata iyan a babay a si Tamar.
Aya wata i Solaiman na si Rihobowam na aya miyamakatalondog on na si Abiyas a wata i Rihobowam si Asa a wata i Abiyas si Yahosapat a wata i Asa
Si Yahoram a wata i Yahosapat si Ahasiyas a wata i Yahoram si Yowas a wata i Ahasiyas
Si Amasiyas a wata i Yowas si Osiyas a wata i Amasiyas si Yotam a wata i Osiyas
Si Ahas a wata i Yotam si Hisikiyas a wata i Ahas si Manasih a wata i Hisikiyas
Si Amon a wata i Manasih ago si Yosiyas a wata i Amon.
Aya manga wata i Yosiyas na si Yohanan a so kaka si Yahoyakim a so ikadowa si Sidikiyas a so ikatelo ago si Siyalom a so ikapat.
Aya manga wata i Yahoyakim na si Yahoyakin ago si Sidikiyas.
Aya manga wata i Yahoyakin oriyan o kiyabiyaga rekaniyan o manga taw sa Babilon na siki Siyaltiyal
Malkiram Pidayas Siyanasar Yakamiyas Hosiyama ago si Nidabiyas.
Aya manga wata i Pidayas na si Sirobabil ago si Simay. Aya manga wata i Sorobabil na si Misiyolam ago si Hananiyas. Si Silomit na aya iran babay.
Aden pen a lima kataw a ped a manga wata iyan a siki Hasiyobah Ohil Birikiyas Hasadiyas ago Yosiyab Hisid.
Aya kiyababadan ki Hananiyas na si Pilatiyas ago si Yasiyayas ago so manga mbawataan a Ripayas Aman Obadiyas ago Siyakaniyas.
Aya kiyababadan ki Siyakaniyas na si Siyamayas ago so lima kataw a manga wata iyan a siki Hatos Igal Bariyas Niyariyas ago si Siyapat.
Aden a telo kataw a manga wata i Niyariyas a siki Iliyonay Hiskiyas ago si Asrikam.
So kiyababadan ki Yodah na siki Piris Hisron Karmi Hor ago si Siyobal.
So wata i Siyobal a si Riyayas na aya ama i Yahat na si Yahat na aya ama i Ahomay ago si Lahad. Manga apo siran o manga Soratiyo.
Si Asor a miyangon sa inged a Tikowa na aden a dowa a karoma niyan a si Hilah ago si Naarah.
Aden a pat kataw a manga wata i Asor ago si Naarah a siki Ahosam Hipir Timini ago si Haastari.
Aya inimbawata rekaniyan i Hilah na siki Sirit Ishar Itnan
Ago si Kos a ama i Anob ago si Hasobibah ago apo o manga mbawataan i Aharhil a wata i Harom.
Aden a mama a aya ngaran iyan na si Yabis a lebi a pagaadatan a di so manga pagari niyan. Bitowan sekaniyan i ina iyan sa Yabis ka tig iyan a Tanto ako a kiyasakitan ko kinimbawataan ko ron.
Na miyangangarapan si Yabis ko Tohan o Israil a tig iyan a O ba ako ngka bo perakmati ago pakaoladen ka so masasakop aken! Pengnin ko a mipageepeda aken seka ko langon a di aken dii nggolaolaan ago pakalidasen ako ngka ko marata kaan di ako ron kesakiti! Na inampon o Tohan so pangni niyan.
Si Kilob a pagari a Siyohah na aya ama i Mihir a ama i Iston.
Si Iston na ama i siki Bit Rapa Pasiyas ago si Tahinah a aya miyangon sa siti a Nahas. So manga mbawataan angkai a manga mama na mababaling sa siti a Rikah.
Aya manga wata i Kinas na si Otniyal ago si Sirayas. Aya manga wata i Otniyal na si Hatat ago si Miyonotay.
Si Miyonotay na aya ama i Oprah. Si Sirayas na ama i Yowab a aya miyangon sa Balintad o manga Panday a ron mababaling so manga papasang a panday.
Aya manga wata i Kaleb a wata i Yaponih na siki Iro Ilah ago si Naam. Si Ilah na aya ama i Kinas.
Aya manga wata i Yahalilil na siki Sip Sipah Tina ago si Asaril.
Miyakapangaroma si Hodiyas ko babay i Naham na aya kiyababadan kiran na so ama i Kilah a ped ko mbawataan i Garm ago si Istimowa a ped ko mbawataan i Maakat.
Aya manga wata i Simon na siki Amnon Rinah Bin Hanan ago si Tilon. Aya manga wata i Isi na si Sohit ago si Bin Sohit.
Si Silah na isa ko manga wata i Yodah. Aya maaped ko manga kiyababadan ki Silah na si Ir a aya miyangon sa inged a Likah si Laadah a aya miyangon sa inged a Marisiyas so manga mbawataan o manga papasang i kapangaol a kibabaling sa inged a Bit Asbiya
Si Yokim ago so manga kibabaling sa Kosiba ago si Yowas ago si Sarap a miyamakapangaroma sa manga babay a Mowabiyo ago miyaling roo sa Bitlihim.
Giyangkai a manga mbawataan na manga panday sa koden a bote a pepamanalagad ko dato na sii siran kibabaling sa Nitaim ago sa Gidirah.
Aya manga wata i Simiyon na siki Nimowil Yamin Yarib Sirah ago si Siyaol.
Giyai so kiyababadan ki Robin a so popaw sa lawas i Israil (Sekaniyan i kaka a wata ogaid na kagiya piyakayaan iyan so ama iyan ko kiyarimbanga niyan ko sandil i ama iyan na so kawadib iyan ko kakakakai ron na minibegay ki Yosop a wata i Israil. Sabap san na di kilista si Robin a aya kaka a wata sii ko salisila o kiyababadan ki Israil.
Na apiya pen miyabaloy so mbatabataa a Yodah a lebi a mabager a di so ped a manga mbatabataa ago miyakapoon kiran so dato ko nasiyon na so kawadib o popaw sa lawas na rek i Yosop.)
Si Robin a kaka a wata i Israil na aden a pat kataw a wata iyan a siki Hanok Palo Hisron ago si Karmi.
So kiyababadan ki Yowil na si Simayas a ama i Gog a ama i Simay
A ama i Mikah a ama i Riyayas a ama i Baal
A ama i Biirah a aya olowan ko mbatabataa a Robin. Si Biirah na biniyag ago initaog o Dato Tiglat Pilisir sa Asiriya.
So manga tonganay iran na mililista a ipepasod ko manga salsila iran si Yail na aya olowan si Sakariyas
Ago si Bila a wata i Asas a wata i Siyama a wata i Yowil. Roo siran kibabaling ko darpa a ipoon sa Arowir na taman sa Nibo ago giya Baal Miyon.
Na sabap sa tanto a miyababad so manga sapi iran roo sa Giliyad na komiyaden siran ko lopa sa tampar sa sebangan taman den ko kilid o disirto a mananaros roo sa Lawasaig a Yopratis.
Sii ko kandadato i Saolo na giyobat o mbatabataa a Robin so manga Hagariyo na tiyaban iran. Siyakop iran so kibabalingan o manga Hagariyo ko dalem o inged iran sii sa sebangan a Giliyad.
So kiyababadan ki Gad na roo kibabaling ko pagingedingedan a Basan sii sa pagotaraan o manga taw sa Robin taman den sa inged a Salikah
Si Yowil na aya iran olowan roo sa Basan si Siyapam i saliyo niyan na aya tomatalondog on na si Yanay ago si Siyapat.
So manga tonganay iran a aya manga olowan o pito a ped a manga mbawataan na siki Mikail Misiyolam Siba Yoray Yakan Siya ago si Ibir.
Giyai i manga kiyababadan ki Abihail a wata i Hori a wata i Yarowah a wata i Giliyad a wata i Mikail a wata i Yasisay a wata i Yakdo a wata i Bos.
Si Ahi a wata i Abdiyal a wata i Goni na aya olowan angkai a manga mbawataan.
So manga taw sa Gad na kibabaling sa Giliyad sii sa Basan ago so manga pagingedingan on ago sii ko langon o pepanateban roo sa Saron taman den ko manga temanaan iran.
Minisoled ai langon ko manga salsila a miyamangisorat ko masa a kandadato i Yotam sa Yodah ago so kandadato i Yarobowan sa Israil.
Sii ko manga mbatabataa a Robin Gad ago so sabagi ko mbatabataa a Manasih na aden a manga sondaro ron a pat polo ago pat nggibo ago pito gatos ago nem polo a pepegawid sa pedang ago kelong ago mapasang mosar sa pana na miyanga babatak siran sa katidawa.
Miyakitidawa siran ko manga Hagariyo manga Yatoriyo manga Napisiyo ago so manga Nodabiyo.
Gomiyoraok siran ko Tohan sa tabang sii ko kiyapakitidawa iran kiran na inogopan iyan siran ago piyakitaban iyan kiran so manga Hagariyo ago so langon a abanga iran. Inampon o Tohan so pangni iran ka kagiya sasarigan iran sekaniyan.
Miyaagaw iran so manga ayam o manga Hagariyo a lima polo nggibo a manga onta dowa gatos ago lima polo nggibo a manga bilibili ago dowa nggibo a manga kimar. Miyabiyag iran pen so magatos nggibo a manga taw
Na madakel pen a manga Hagariyo a miyapamono ka kagiya so Tohan i miyakitidawa. Na roo kibabaling ko lopa iran so manga mbatabataa a Robin Gad ago so sabagi ko mbatabataa a Manasih taman ko kinitaogen kiran.
So manga taw ko sabagi ko mbatabataa a Manasih na tanto a madakel na kibabaling siran ko lopa ipoon sa Basan na manaros sa tampar sa pagotaraan taman sa Baal Hirmon ago sa Sinir .
Giyai i manga olowan o manga mbawataan iran si Ipir si Isi si Iliyal si Asriyal si Yaramiyas si Hodabiyas ago si Yakdiyal. Manga wawaraw siran a manga sondaro ago kababantogan a manga mama.
Ogaid na inongkir o manga taw so Tohan o manga apo iran ka tiyalikodan iran sekaniyan ago miyamanimba siran ko manga katohanan o manga nasiyon a piyamogaw o Tohan ko kapepekaantap iran on.
Aya manga wata i Libi na siki Girson Kohat ago si Mirari.
Aya manga wata i Kohat na siki Amram Ishar Hibron ago si Osiyal.
Aya manga wata i Amram na siki Aron Mosa ago si Miriyam. Aya manga wata i Aron na siki Nadab Abiho Iliyasar ago si Itamar.
Si Iliyasar na ama i Pinihas a ama i Abisowa
A ama i Boki a ama i Osi
A ama i Sirahiyas a ama i Mirayot
A ama i Amariyas a ama i Ahitob
A ama i Sadok a ama i Ahimaas
A ama i Asariyas a ama i Yohanan.
Si Yohanan na aya ama i Asariyas .
Si Asariyas na ama i Amariyas a ama i Ahitob
A ama i Sadok a ama i Siyalom
A aya i Hilkiyas a ama i Asariyas
A ama i Siriyas a ama i Yahosadak.
Si Yahosadak na miyawit sa Babilon a ped o manga taw sa Yodah ago sa Yarosalim isako mitaog siran o Tohan a nggolalan ko dato Nibokadnisar.
Aya manga wata i Libi na siki Girson Kohat ago si Mirari.
Aya manga wata i Girson na si Libni ago si Simay.
Aya manga wata i Kohat na siki Amram Iskar Hibron ago si Osiyal.
Aya manga wata i Mirari na si Makli ago si Mosi. So pemakatalondog na so manga kiyababadan ki Libi a ipepasod ko oman i apo iran
So kiyababadan ki Girson na siki Libni Yahat Simah
Yowas Ido Sirah ago si Yatiray.
So kiyababadan ki Kohat na siki Aminadab Korah Asir
Ilkanah Abiyasap Asir
Tahat Oriyal Osiyas ago si Siyaol.
Si Ilkanah na aya ama i Amasay ago si Ahimot.
So kiyababadan ki Ahimot na siki Ilkanah Sopay Nahat
Pat kataw a manga wata i Isakar a siki Tola Powah Yasiyob ago si Simron.
Aya manga wata i Tola na siki Osi Ripayas Yariyal Yakmay Ibsam ago si Simowil. Siran i manga olowan o manga pamiliya ko mbawataan i Tola. Sii ko masa i Daod na aya kadakel o kiyababadan ki Tola a makapesondaro a mililista ko manga salsila iran na dow polo ago dowa nggibo ago nem gatos.
Aya wata i Osi na si Israhiyas. Aya manga wata i Israhiyas na siki Mikail Obadiyas Yowil ago si Iskiyas. Giyangkai a lima kataw na palaya den manga olowan o manga pamiliya.
Aya mililista ko manga salsila iran na telo polo ago nem nggibo a manga mama a makapesondaro ka madakel siran i manga karoma ago manga wata.
Aya kadakel langon o manga mama a makapesondaro sii ko langon a pamiliya ko mbatabataa a Isakar a mililista ko manga salsila iran na walo polo ago pito nggibo.
Telo a manga wata i Baniyamin a siki Bila Bikir ago si Yadiyail.
Lima kataw a manga wata i Bila a siki Isbon Osi Osiyal Yarimot ago si Iri. Manga olowan siran o manga pamiliya ko mbawataan o ama iran. Dowa polo ago dowa nggibo ago telo polo ago pat a manga mama a makapesondaro a mililista ko manga salsila ko kiyababadan kiran.
Aya manga wata i Bikir na siki Simirah Yowas Iliyasar Iliyowinay Omri Yarimot Abiyas Anatot ago si Alimit.
Manga olowan siran o manga pamiliya ko mbawataan o ama iran. Dowa polo nggibo ago dowa gatos a manga mama a makapesondaro a mililista ko manga salsila ko kiyababadan kiran.
Aya wata i Yadiail na si Bilhan. Aya manga wata i Bilhan na siki Yaos Baniyamin Ihod Kinaanah Sitan Tarsis ago si Ahisiyahar.
Langon siran manga olowan o manga pamiliya ko mbawataan o Yadiyail na aden a sapolo ago pito nggibo ago dowa gatos a manga mama a makatitiyagar makitidawa a maaped ko kiyababadan kiran.
So manga Siyopiyo ago so manga Hopiyo na manga moriyataw i Ir na so manga Hosiyo na manga moriyataw i Ahir.
Aya manga wata i Naptali na siki Yaksiyal Goni Yasir ago si Silim. Kiyababadan siran i Bilhah.
Aya manga wata i Manasih sii ko sandil iyan a babay sa Aram na si Asriyal ago si Makir. Si Makir na ama i Giliyad.
Miyangaroma si Makir ko moriyataw o manga Hopiyo ago manga Siyopiyo. Aya ngaran o babay niyan na si Maakah. Aya ikadowa a wata i Makir na si Silopihad na langon babay so manga wata iyan.
Si Maakah a karoma i Makir na inimbawata iyan si Piris ago si Siyaris. Si Piris na ama i Olam ago si Rakim.
Si Olam na ama i Bidan. Langon siran manga kiyababadan ki Giliyad a wata i Makir a wata i Manasih.
So babay i Giliyad a si Hamolikit na inimbawata iyan siki Iskod Abiyasir ago si Maklah.
Aya manga wata i Simida na siki Ahiyan Sikim Liki ago si Aniyam.
So manga kiyababadan ki Ipraim na si Siyotilah a ama i Birid a ama i Tahat a ama i Iliyadah
A ama i Tahat a ama i Sabad a ama i Siyotilah. Aden pen a dowa a wata i Ipraim a si Isir ago si Iliyas ogaid na miyanga bobono siran isako tepengan iran manekew so manga sapi o manga tenger a taw sangkoto a inged a Gat.
Miyatey a manga gawii a kinimbokoon kiran o ama iran a si Ipraim na somiyong on so manga tonganay niyan kaan iran katayoi.
Oriyan iyan na rimbang iyan peroman so karoma niyan na miyaogat sekaniyan ago mimbawata sa mama. Bitowan i Ipraim sa Biriyas sabap ko marata a miyaolaola o pamiliya niyan.
Aya ngaran o wata a babay i Ipraim na si Siirah a aya miyangon ko manga siti a kababaan ago kaporoan a Bit Horon ago giya Osin Siirah.
Aden pen a wata i Ipraim a si Ripah a aya ama i Risip a ama i Tilah a ama i Tahan
A ama i Ladan a ama i Amihod a ama i Ilisiyama
A ama i Non a ama i Yosowa.
So manga lopa iran ago so manga kibabalingan iran na aya maaped on na giya Bitil ago so melilibeta on a pagingedingedan giya Naaran sii sa tampar sa sebangan giya Gisir a rakes o pagingedingedan on sii sa tampar sa sedepan ago giya Sikim a rakes o pagingedingedan on ago taman roo den sa Ayas ago so pagingedingedan on.
Sii ko manga temanaan o inged a Manasih na matatago on so manga siti a Bit Siyan Taanak Migido ago Dor a rakes on so manga pagiingedan a melilibeta kiran. So manga kiyababadan ki Yosop a wata i Israil na aya kibabaling sangkai a manga inged.
Aya manga wata i Asir na siki Imnah Isbah Isbi ago si Biriyas. So pagari ran a babay na si Sirah.
Aya manga wata i Biriyas na si Hibir ago si Malkiyal a aya ama i Birsait.
Si Hibir na ama i Yaplit si Siyomir ago si Hotam ago so babay iran a si Siyowa.
Aya manga wata i Yaplit na siki Pasak Bimhal ago si Asbat.
Aya manga wata o pagari niyan a si Siyomir na siki Ahi Rogah Hobah ago si Aram.
Aya manga wata o pagari niyan a si Hotam na siki Sopah Imna Silis ago si Amal.
Aya manga wata i Sopah na siki Sowah Harnipir Siyowal Biri Imrah
Bisir Hod Siyama Silsiyas Itran ago si Bira.
Aya manga wata i Yatir na siki Yaponih Pispah ago si Ara.
Aya manga wata i Ola na siki Arah Haniyal ago si Risiya.
Aya manga wata i Baniyamin na siki Bila a kaka a wata iyan Asbil Aharah
Nohah ago si Rapa.
Aya manga wata i Bila na siki Adar Gira Abihod
Abisiyowa Naaman Ahowah
Gira Sipopan ago si Horam.
Si Siyaharaim mambo na aden a manga wata iyan roo sa Mowab oriyan o kiyandai niyan ko manga karoma niyan a si Hosim ago si Baara.
Aya manga wata iyan sii ko karoma niyan a si Hodis na siki Yobab Sibiya Misiya Malkam
Yaos Sakiya ago si Mirmah. Langon siran manga olowan o manga pamiliya.
Aden pen a dowa a wata iyan sii ki Hosim a si Ahitob ago si Ilpaal.
Aya manga wata i Ilpaal na siki Ibir Misiyam Simid 
Biriyas ago si Siyama. Manga olowan siran o manga pamiliya a kibabaling sa Aihalon na piyamogaw iran so manga taw sa siti a Gat.
Siran na manga olowan ko manga mbawataan o apo iran a mililista ko manga salsila iran. Roo siran kibabaling sa Yarosalim.
Si Yail na miyangon sa siti a Gibiyon na roo sekaniyan miyaling. Aya ngaran o karoma niyan na si Maakah.
Aya kaka a wata iyan na si Abdon na tomiyalondog on siki Sor Kis Baal Nir Nadab
Gidor Ahiyo Sikir ago si Miklot
Na si Miklot na aya ama i Simiyas. Mababaling siran mambo roo sa Yarosalim a marani ko manga tonganay iran.
Si Nir na aya ama i Kis na si Kis na ama i Saolo na si Saolo na ama i siki Yonatan Malkisowa Abinadab ago si Isbaal.
Si Yonatan na ama i Miribaal  na si Miribaal na ama i Mikah.
Aya manga wata i Mikah na siki Piton Milik Takriya ago si Ahas.
Si Ahas na ama i Yahowadah na si Yahowadah na ama i siki Alimit Asmabit ago si Simri. Si Simri na ama i Modsa
Na si Modsa na ama i Biniya a aya ama i Rapah a ama i Iliyasah a ama i Asil.
Nem kataw a manga wata i Asil a siki Asrikam Bokiro Ismail Siyariyas Obadiyas ago si Hanan.
Aya manga wata i Iskik a pagari i Asil na si Olam a so kaka si Yaos a so ikadowa ago si Ilipilit a so ikatelo.
So manga wata i Olam na palaya den manga wawaraw a sondaro a manga papasang i kapana. Madakel siran i manga wata ago manga apo a aya kadakel iran langon na magatos ago lima polo. Langon ai manga kiyababadan ki Baniyamin.
So langon o manga Israil na miyamangisorat ko manga salsila a matatago ko Kasosoratan sa Totolan ko manga Dato sa Israil. So manga taw sa Yodah na minitaog sa Babilon sabap ko kiyapakandosa iran.
Aya miyaona mamakakasoy ko lopa iran sii ko manga siti iran na so ped ko manga Israil manga imam manga Libitiyo ago manga pepanalagad ko Timplo.
Aden a manga taw a kikaaped ko manga mbatabataa a Yodah Baniyamin Ipraim ago Manasih a mimbabaling sa Yarosalim a giyai
Si Otay a wata i Amihod a wata i Omri a wata i Imri a wata i Bani a manga moriyataw siran i Piris a wata i Yodah
Si Asayas ago so manga wata iyan a poon ko mbawataan i Silah a wata i Yodah.
Ago si Yowil ago so manga tonganay niyan a poon ko mbawataan i Sirah a wata i Yodah. Aya kadakel o manga kiyababadan ki Yodah a mimbabaling sa Yarosalim na nem gatos ago siyaw polo langon.
So mimbabaling roo a poon ko kiyababadan ki Baniyamin na si Salo a wata i Misolam a wata i Hodabiyas a wata i Hasinowas
Si Ibniyas a wata i Yarohan si Ilah a wata i Osi a wata i Mikri ago si Misiyolam a wata i Sipatiyas a wata i Riyowil a wata i Ibniyas.
Langon angkai a manga taw na manga olowan o manga pamiliya a mililista ko manga salisila kiran. Siyaw gatos ago lima polo ago nem langon a manga taw a poon ko mbatabataa a Baniyamin a mimbabaling roo.
So manga imam na Si Yadayas si Yahoyarib si Yakin
Si Asariyas a wata i Hilkiyas a wata i Misiyolam a wata i Sadok a wata i Mirayot a wata i Ahitob a aya olowan sii ko walay o Tohan
Si Adayas a wata i Yaroham a wata i Pasor a wata i Malkiyas ago si Maasay a wata i Adiyal a wata i Yaksirah a wata i Misiyolam a wata i Misilimit a wata i Imir.
Aya kadakel langon o manga imam a mimbabaling na sanggibo ago pito gatos ago nem polo. Manga olowan siran o manga pamiliya na kasasanaan siran a manga mama a pakisasangan kiran so kapanalagad sii ko walay o Tohan.
So manga Libitiyo na siki Simayas a wata i Hasob a wata i Asrikam a wata i Hasiyabiyas a moriyataw i Mirari
Si Bakbakar si Hiris si Galal si Mataniyas a wata i Mika a wata i Sikri a wata i Asap
So Obadiyas a wata Simayas a wata i Galal a wata i Yadoton ago si Birikiyas a wata i Asa a wata i Ilkanah a miyakabaling ko pagingedingedan o manga Nitopatiyo.
So manga gordiya ko gimowa na siki Siyalom Akob Talmon Ahiman a aya olowan iran na si Siyalom.
Sa da pen angkai a masa na pakisasangan ko manga tonganay iran so Gimowa o Dato sii sa tampar sa sebangan. Siran i manga gordiya a maaped ko kampo o manga Libitiyo.
Si Siyalom a wata i Kori a wata i Ibiyasap ago so manga tonganay niyan a maaped ko mbawataan o Korah na aya makasasangan ko dii kanggordiya ko gimowa o soti a Barombarong a datar o dii kanggordiya o manga apo iran ko gimowa o kakadenan o Allah.
Si Pinihas a wata i Iliyasar na aya magoolowan kiran ko miyaipos a masa na mipageepeda iyan so Allah.
Si Sakariyas a wata i Misilimiyas na isa mambo ko manga gordiya ko gimowa o Barombarong a dii Telabokan.
Aya kadakel o langon a miyaaraw a dii nggogordiya ko manga gimowa na dowa gatos ago sapolo ago dowa. Inipelilista siran siran ko manga salsila sii ko manga inged iran. Si dato Daod ago so nabi Samowil na aya tomiyoro ko manga apo iran sangkai a sangan iran.
Siran ago so manga moriyataw iran na aya manga komikibir ko manga gimowa o Walay o Allah a giyoto so Barombarong.
Di siran dii nggordiya ko pat a mbalabala on sa sebangan sa sedepan sa pagotaraan ago sii sa pagabagatan.
So manga tonganay iran a kibabaling ko pagingedingedan na pepekaoma kiran omanoman ka pepegogop siran nggordiya ko soled o pito gawii.
So pat kataw a olowan o manga gordiya na manga Libitiyo na isasarig kiran so kapekibira ko manga rowang sii ko Walay o Tohan ago so manga tamok a matatago on.
Pepekakaden siran ko marani ko Walay o Tohan ka kagiya misasana kiran so di on dii kanggordiyaa ago so kapelekai ran on oman mapita.
So ped kiran na aya komikibir ko manga kasangkapan a pegosaren ko kapepanalagad ko Timplo. Pembilangen iran ai igira a ipesoled ago igira ipeliyo.
So ped kiran pen na initoro a pekibir ko manga kasangkapan ago so manga pagigimo ko soti a darpa a rakes o arina arak lana a olibi doka ago so manga palapa.
Ogaid na so bo so manga imam i kepakay a makaseosaog ko manga palapa a pegosaren ko lana ago doka.
So isa ko manga Libitiyo a si Matitiyas a kaka a wata i Siyalom a ped ko mbawataan i Korah na siyarigan ko kapangembaal sa paan a ipesepaat.
Aden a ped ko manga tonganay iran ko mbawataan i Kohat a piyakisangan kiran so kapetiyagara ko paan a ipembetad ko lamisaan ko hadapan o Tohan oman Gawii a Idedeke.
So manga paboboniboniyan a manga olowan o manga pamiliya a Libitiyo na komakaden siran ko manga rowang sii ko Timplo. Da den a labet iran ko manga ped a atastanggongan ka kagiya masasangan iran angkoto a galebek sii ko kadaondaw ago kagagawii.
Langon angkai a manga taw na manga olowan o manga pamiliya a Libitiyo a inipelilista ko salsila ko mbatabataa iran na kibabaling siran sa Yarosalim.
Si Yail na miyangon sa siti a Gibiyon ago roo sekaniyan miyaling. Aya ngaran o karoma niyan na si Maakah.
Aya kaka a wata iyan na si Abdon na tomiyalondog on siki Sor Kis Baal Nir Nadab
Gidor Ahiyo Sakariyas ago si Miklot
Na si Miklot na aya ama i Simiyas. Mababaling siran mambo roo sa Yarosalim a marani ko manga tonganay iran.
Si Nir na aya ama i Kis na si Kis na ama i Saolo na si Saolo na ama i siki Yonatan Malkisowa Abinadab ago si Isbaal.
Si Yonatan na ama i Miribaal  na si Miribaal na ama i Mikah.
Miyakitidawa so manga Pilistiyo ko manga Israil roo ko Palaw a Gilbowa. Na piyalagoyan siran o manga Israil ka madakel kiran a miyapamono roo.
So manga Pilistiyo na piyanaloba iran sebenar siki Saolo ago so manga wata iyan na piyamono iran so manga wata iyan a siki Yonatan Abinadab ago si Malkisowa.
Tanto a miyakaregen so dii katidawa sii ko mbala sa takilidan i Saolo na riyaot sekaniyan o manga pamamana na miyasogat iran sa papatayan.
Na pitero i Saolo ko mangoda a pepegawid ko kelong iyan a Bindasa ngka so pedang ka na basegen ka raken! Di aken kabaya o ba ako maoma angkai a manga kapir a pemarataan ako iran. Ogaid na da iyog so mangoda ka tanto a miyalek. Sabap roo na kinowa i Saolo so pedang iyan na inibaseg iyan sa ginawa niyan.
Kagiya mailay o mangoda a miyatay den si Saolo na inipageget iyan mambo so pedang iyan na miyatay.
Giyoto a parengarengan a kiyapamatay i Saolo ago so telo kataw a manga wata iyan a rakes o langon o manga tonganay niyan a manga mama.
Kagiya maneg o manga Israil a kibabaling ko balintad a miyamalagoy so manga sondaro ago miyamatay siki Saolo ago so manga wata iyan na piyalagoyan iran so manga siti ran Na miyamakaoma so manga Pilistiyo na komiyaden siran roo.
Sii ko talondog a gawii kagiya makaoma so manga Pilistiyo a petebanan iran so miyamatay na miyatoon iran so manga bangkay i siki Saolo ago so manga wata iyan roo ko Palaw a Gilbowa.
Piyotolan iran sa olo si Saolo ago likas iran on so raben iyan na somiyogo siran ko dalem a inged o manga Pilistiyo kaan iran on mapakalangkap so totol sii ko manga barahala iran ago sii ko bangsa iran a manga taw.
Tiyago iran so raben i Saolo sii ko pesimbaan ko manga katohanan iran na binitin iran so olo niyan sii ko pesimbaan ko barahala iran a si Dagon.
Kagiya maneg o langon a taw sa Yabis Giliyad o antonaa i inikidia o manga Pilistiyo ki Saolo
Na so langon o manga wawaraw kiran a manga mama na gomiyanat siran na kinowa iran so manga bangkay i siki Saolo ago so manga wata iyan na inowit iran sa Yabis. Na inilebeng iran so manga tolan iran sii ko atag o mala a kayo na mipowasa siran ko miyakapito gawii.
Miyatay si Saolo ka inongkir iyan so Allah. Da niyan tomana so iniinsarat on o Allah na sii sekaniyan pen miyangni sa mosawir ko pepamangangay
Samaoto na so langon o manga Israil na palaya siran somiyong ki Daod roo sa Hibron na pitero iran on a Isaisa bo so rogo tano.
Sii ko miyanga iipos a manga gawii apiya sii pen ko kandadato i Saolo na seka den i pepegolowan ko manga sondaro a Israil ko di iran dii kapakitidawa. Na pitero reka o Allah a Tohan ka a Seka i pekatagikor ko manga pagtaw aken a Israil na kebaloy ka a dato iran. 
Kagiya makaoma ki dato Daod sa Hibron so langon a manga olowan sa Israil roo na roo sekaniyan kiran miyakipesadanowa sii ko hadapan o Allah. Na siyalawatan iran si Daod sa kadato sa Israil a so den so initopa o Allah a nggolalan ki Samowil.
Mandiyadi na somiyong si Daod ago so langon o manga Israil sa siti a Yarosalim  a ron kibabaling so manga Hibosiyo a tenger a manga taw ko inged.
Na pitero o kibabaling sa Hibos ki Daod a Di ka sii den pekasoled! Ogaid na miyaagaw i Daod so kota sa Siyon a bebetowan ai imanto sa Siti o Daod.
Na pitero i Daod a Saden sa makaona makapatay sa Hibosiyon na aya kebaloy a komandir o manga sondaro aken! Na si Yowab a wata i Siroyah na aya paganay a somiyondol na sekaniyan i miyabaloy a komandir.
Roo miyaling si Daod sangkoto a kota sabap san na bitowan ai sa Siti o Daod.
Biyangonan iyan sa siti so melilibeta on ipoon sa Milo taman ko ililibet on a pangeleban na piyakaasal i Yowab so lamba ko siti.
Na pepangosor so gees i Daod ka mipageepeda iyan so Allah a Lebi a Mamaapaar.
Giyai so manga olowan o manga wawaraw a mama i Daod. Kalangolangon iran a rakes o langon o manga Israil na mabager a katotokoda iran ko kandadato i Daod kaan laolad ko dalem a inged a so den so initopa o Allah mipantag sa Israil.
Katii so listaan ko manga wawaraw a manga sondaro i Daod si Yasobiyam a moriyataw i Hakmon na aya lebi a maporo ko manga olowan. Telo gatos a manga mama a miyanga bobono iyan a bangkaw sii ko miyakaisa a katidawa.
Aya talondog rekaniyan na si Iliyasar a wata i Dodo a moriyataw i Aho. Isa sekaniyan ko telo a manga wawaraw a mama.
Ped sekaniyan i Daod sii sa Pas Damim isako timotimo roo so manga Pilistiyo sa kiyapakipetidawa iran ko manga Israil. Sii ko pangomaan a piyamolaan sa bantad na piyalagoyan o manga Israil so manga Pilistiyo
Ogaid na da palagoy si Iliyasar ka lininding iyan ago so manga pagtaw niyan angkoto a darpa na piyamono iran so manga Pilistiyo. Na siyabet siran o Allah ko kiyabegi niyan kiran sa mala a kiyapakataban.
Giyai so manga mama a tomiyapi ki Daod sii sa Siklag isako palagoyan iyan si Saolo a wata i Kis. Maaped siran ko manga wawaraw a mama a miyanabang rekaniyan makitidawa.
Langon siran manga papasang i kapana na pepekapana o di na pepekasalibat siran sa apiya anda ko kawanan o di na diwang a manga lima iran. Manga tonganay siran i Saolo a maaped ko mbatabataa a Baniyamin.
Aya manga olowan iran na si Ahiyasir ago si Yowas a manga wata i Simaah a taw sa Gibiyah. Giyai i manga sondaro iran si Yasiyal ago si Pilit a manga wata i Asmabit si Birakah ago si Yaho a poon sa Anatot
Si Ismayas a poon sa Gibiyon a isa ko Telo Polo a manga wawaraw a mama ago aya iran olowan siki Yaramiyas Yahasiyal Yohanan ago si Yosabad a poon sa Gidirah
Siki Ilosay Yarimot Biyaliyas Simariyas ago si Sipatiyas a poon sa Harop
Siki Ilkanah Isiyas Asaril Yowisir ago si Yasobiyam a maaped ko mbawataan i Korah
Ago si Yowilah ago si Sibidiyas a manga wata i Yahoram a poon sa Gidor.
Aden pen a manga mama a poon ko mbatabataa a Gad a tomiyapi ki Daod sii ko kandodoo niyan ko kota ko mitataog a kaden. Manga wawaraw siran a makatitiyagar makitidawa a manga papasang i kaosar sa kelong ago bangkaw. Piyakalekelek siran a lagid o manga arimaw ago manga lagod a datar o manga saladeng ko kapalawan.
Aya olowan iran na si Isir na aya miyamakatalondog on sa kadato na siki Obadiyas Iliyab
Mismanah Yaramiyas
Atay Iliyal
Yohanan Ilsabad
Yaramiyas ago si Makbanay.
Giyangkai a manga taw sa Gad na manga olowan ko manga sondaro so ped kiran na manga poporo a opisiyal a kipagoolowan ko sesanggibo a manga sondaro na so pen so ped na manga bababa a opisiyal a kipagoolowan ko mbabagatos.
Rominipag siran sa Lawasaig a Yordan isako mbagiyawan so manga pangeba niyan sii ko paganay a olanolan na piyamakapalagoy iran so langon o kibabaling ko kapantaran sii sa tampar sa sebangan o lawasaig ago sa sedepan.
Aden mambo a manga mama a poon ko manga mbatabataa a Baniyamin ago Yodah a miyamanong ko kota a katatagoan ki Daod.
Na lominiyo si Daod ka inalaw niyan siran a tig iyan a O aya inisong iyo sii na makipengginawai kano ago tebangan ako niyo na terimaan ko sekano a maisaisa tano. Ogaid na o aya antap iyo na tipon ako niyo ko manga ridoay aken apiya pen da aken sekano kamaratai na mimbina kano o Tohan o manga apo tano ago madaneg kano niyan!
Na giyoto a minipaar o Roh si Amasay  na pitero iyan a Ped kami ngka hey Daod! Tampil kami reka hey wata i Yasay! Makapiya ka i bobolos ago mamakapiya i bobolos so pepegogop reka ka pepegogopan ka o Tohan ka! Mandiyadi na tiyarima siran i Daod na biyaloy niyan siran a manga olowan o manga sondaro niyan.
Aden a manga mama a poon ko mbatabataa a Manasih a tomiyapi ki Daod isako monot sekaniyan ko manga Pilistiyo sa kapakipetidawa iran ki Saolo.
Isako somong si Daod sa Siklag na giyai so manga mama a poon sa Manasih a tomiyampil rekaniyan siki Adnah Yosabad Yadiyail Mikail Yosabad Iliho ago si Silitay. Oman i isa kiran na aya olowan o sesanggibo a manga sondaro ko mbatabataa a Manasih.
Inogopan iran si Daod sa kiyapakitidawa iyan ko manga ridoay a dii nggogobat ka langon siran manga wawaraw a mama ago manga olowan o manga sondaro niyan.
Gawii gawii den na pepekaoma a manga mama a petepi rekaniyan taman sa tanto a miyakadakel so manga sondaro niyan a lagid o armi o Tohan.
Giyai so kadakel o kikagogomaanan a manga sondaro a miyamakaoma ki Daod sii sa Hibron sa kapalada iran on ko ndatoan i Saolo a so den so miyatero o Allah
poon sa Yodah na nem nggibo ago walo gatos a sondaro a maawid sa manga kelong ago manga bangkaw
Poon sa Simiyon na pito nggibo ago magatos
Poon sa Libi na pat nggibo ago nem gatos
A rakes i Yahoyada a olowan ko mbawataan i Aron a oonotan o telo nggibo ago pito gatos a manga sondaro
Ago si Sadok a mawaraw a kangodaan a sondaro a ped iyan so dowa polo ago dowa a manga tonganay niyan a palaya den manga olowan
Poon sa Baniyamin na telo nggibo a manga tonganay i Saolo 
Poon sa Ipraim na dowa polo nggibo ago walo gatos a kababantogan a manga sondaro ko manga mbawataan iran
Poon ko sabagi ko mbatabataa a Manasih roo sa sedepan na sapolo nggibo ago walo gatos a miyanga pipili a song ki Daod sa kabaloya iran on a dato
Poon sa Isakar na dowa gatos a manga olowan a ped iran so langon o manga tonganay iran a pagoolowanan iran 
Poon sa Sibolon na lima polo nggibo a miyanga babatak a manga sondaro a makatitiyagar makitidawa a miyalayam ko pitibarangan a manga gomaan a iklas ko poso iran so kapepangongonotani ran ki Daod
Poon sa Naptali na sanggibo a manga olowan a rakes o telo polo nggibo a manga sondaro iran a kiaawid sa manga kelong ago manga bangkaw
Poon sa Dan na dowa polo ago walo nggibo ago nem gatos a manga sondaro a miyasinanad sa katidawa
Poon sa Asir na pat polo nggibo a tadiyam a manga sondaro a makatitiyagar makitidawa
Ago poon ko manga mbatabataa sa sebangan a Yordan a giya Robin Gad ago so sabagi ko Manasih na magatos ago dowa polo nggibo a sondaro a kikagogomaanan ko pitibarangan a manga gomaan.
Langon angkai a manga mama a makatitiyagar makitidawa na miyamanong sa Hibron a aya bo a antap iran na mbalowin iran si Daod a dato ko dalem a Israil. Na so pen so ped a manga taw sa Israil na maiisaisa so pamikiran iran sa kambaloya iran ki Daod a dato iran.
Sisii siran ki Daod ko miyakatelo gawii a di siran dii kekan ago dii mamanginom ka pepagikatan siran o manga tonganay iran.
Miyakimosawir si Daod ko langon a olowan o manga sondaro niyan a rakes o manga komandir o sesanggibo ago mbabagatos.
Mandiyadi na pitero iyan ko langon o isa ka maginged a Israil a Opama ka mapiya rekano ago kabaya o Allah a Tohan tano na mamakawit tano sa manga katero ko langon o manga pagari tano a ndodoo pen ko dalem a inged a Israil a rakes o manga imam ago manga Libitiyo sii ko manga pagingedingedan iran kaan siran sii mamakasong ago makapangeped rektano
Na ikasoy tano sii so Kaban o Tohan ka minindarainon tano ai sii ko kandadato i Saolo.
Na inikasoat ai o langon o isa ka maginged na miyayon siran sa kanggolaolaa sii.
Mandiyadi na tinimo i Daod so langon o manga Israil ipoon sa Lawasaig a Sihor sii sa Misir taman sa Libo Hamat kaan kaawidi so Kaban sa Kapasadan o Tohan poon sa Kiriyat Yarim.
Na miyamanong siki Daod ago so langon o manga Israil roo sa Baalah  sii sa Yodah kaan iran on makowa so Kaban o Tohan. Maawid ai ko Ingaran o Allah a kokorsi ko poro o dowa a piyagtaotaw a manga malaikat.
Kinowa iran so Kaban o Tohan sii ko walay i Abinadab na riyoran iran ko bago a karo. Si Osah ago si Ahiyo na pepangolinan iran so karo
Na si Daod ago so langon o manga taw na di siran dii keriyala a rakes o langon o bager iran sii ko hadapan o Tohan a di siran dii mamagidaida ago dii mboboniboniyan sa manga alpa manga kotiyapi manga garingking manga pandaopan ago manga bogiyong.
Kagiya makaoma siran ko pepegegikan i Kidon na minisosong so manga sapi na kiyapetan i Osah so Kaban ka pagerenen iyan.
Na mimborngat so rarangit o Allah ki Osah na biyono iyan sabap sa siko iyan so Kaban. Na roo sekaniyan miyatay sii ko hadapan o Tohan.
Inikararangit i Daod so kiyamborngat o gani o Allah ki Osah na bitowan iyan angkoto a darpa sa Piris Osah a aya niyan den ngaran taman imanto.
Inikalek i Daod so Tohan sangkoto a gawii na iniise iyan a Andamanaya den i kakewita ko pen ko Kaban o Tohan ko kakadenan ko?
Sabap san na da wita i Daod so Kaban roo sa Yarosalim a so siti niyan ka inibegak iyan baden ko walay i Obid Idom a taw sa Gat.
Samaoto na si Hiram a dato sa Tiro na somiyogo ki Daod sa manga mama a rakes o manga pananapil sa ator ago manga panday sa kayo kaan iran mimbalay si Daod sa torogan. Na miyakiwit sekaniyan roo pen sa manga tarakayo a sidro.
Kiyasabotan i Daod a piyakambeken o Allah so kandadatoi niyan sa Israil ago tanto a inipangkat o Allah so ndatoan iyan sabap ko manga pagtaw niyan a Israil.
Sii sa Yarosalim na miyangaroma pen si Daod sa manga babay na aden pen a manga wata iyan a manga mama ago manga babay.
Giyai so manga ngaran o manga wata iyan a inimbabawata roo sa Yarosalim siki Siyamowa Siyobab Natan Solaiman
Ibhar Ilisiyowa Ilpilit
Nogah Nipig Yapiya
Ilisiyama Biiliyada ago si Ilipilit.
Kagiya maneg o manga Pilistiyo a siyalawatan si Daod a madato sa dalem a Israil na mililiyo so langon o manga sondaro iran sa kandakepa iran on. Ogaid na kiyatokawan ai i Daod na lominiyo sekaniyan ka inalaw niyan siran.
Samaoto na miyakaoma den so manga Pilistiyo ko Balintad sa Ripaim na pitebanan iran so manga inged on.
Na inisean i Daod so Tohan a Ba aken nggobata so manga Pilistiyo? Ba ngka siran raken pekitabanen? Na pitero on o Allah a Oway gobata ngka siran ka peladen ko siran reka.
Mandiyadi na somiyong si Daod ago so manga pagtaw niyan sa Baal Pirasim na roo iran tiyaban so manga Pilistiyo. Na pitero iyan a Miyakanggolalan raken na biyagenas o Tohan so manga ridoay aken a datar o mareges a bagiyaw! Na bitowan angkoto a darpa sa Baal Pirasim.
Kiyaawaan roo o manga Pilistiyo so manga barahala iran na inisogo i Daod a kapanotonga on.
Da peman matey na komiyasoy so manga Pilistiyo ko balintad na pitebanan iran.
Na inisean peroman i Daod so Tohan na somimbag so Tohan a Di niyo siran sondoli sa panempang iran ka alilita niyo siran baden na sii niyo siran gobata ko katatalikodan iran ko marani ko manga kayo a balsam.
Kagiya makabangon si Daod sa manga walay niyan sii ko siti i Daod na mitiyagar sekaniyan sa darpa a mbetadan ko Kaban sa Kapasadan o Tohan na piyakatindeg iyan on a barombarong a tegoan on.
Oriyan iyan na pitero iyan a So bo so manga Libitiyo i kepakay a makaawid ko Kaban o Allah ka siran i piyamili o Allah a pekaawid on ago makapenalagad rekaniyan sa taman sa pakataman.
Mandiyadi na piyakisogoan i Daod so langon o manga Israil sa kasong iran sa Yarosalim kaan iran kaawidi so Kaban o Allah sii ko miyatiyagar iyan a tegoan on.
Piyakitawag iyan pen so manga moriyataw i Aron ago so manga Libitiyo
Poon ko mbawataan i Kohat na si Oriyal a olowan on a rakes o magatos ago dowa polo a manga tonganay niyan
Poon ko mbawataan i Mirari na si Asayas a olowan on a rakes o dowa gatos ago dowa polo a manga tonganay niyan
Poon ko mbawataan i Girson na si Yowil a olowan on a rakes o magatos ago telo polo a manga tonganay niyan
Poon ko mbawataan i Ilisapan na si Siyamayas a olowan on a rakes o dowa gatos a manga tonganay niyan
Poon ko mbawataan i Hibron na si Iliyal a olowan on a rakes o walo polo a manga tonganay niyan
Poon ko mbawataan i Osiyal na si Aminadab a olowan on a rakes o magatos ago sapolo ago dowa a manga tonganay niyan.
Piyakitawag i Daod so manga imam a si Sadok ago si Abiyatar ago so nem kataw a manga Libitiyo a siki Oriyal Asayas Yowil Siyamayas Iliyal ago si Aminadab.
Na pitero iyan kiran a Manga olowan kano o manga mbawataan sii ko mbatabataa a Libi. Sekano a rakes o manga tonganay niyo na disomala a kesoti niyo a manga ginawa niyo kaan iyo kaawidi so Kaban o Allah a Tohan o Israil sii ko darpa a pitiyagar aken on.
Sabap sa kena a ba sekano a manga Libitiyo i miyakaawid on isako paganay na giyoto i sabap a kiyamborngati rektano o rarangit o Allah a Tohan tano. Da tano sekaniyan den isei o antonaa i patot a kaawidi tano ron.
Na so imam ago so manga Libitiyo na siyoti iran a manga ginawa iran kaan iran kaawidi so Kaban o Allah a Tohan o Israil
A sesegesegedan iran mosai so manga tibal iyan ka giyoto i inisogo o Allah a nggolalan ki Mosa.
Piyandoan pen i Daod so manga olowan ko Libitiyo a mamili siran ko manga tonganay iran a aya dii mamagidaida sa matanog a rakes o kapekebabaya a sasarenganen o boniboniyan o manga kotiyapi manga alpa ago manga pandaopan
Na pinili o manga Libitiyo si Himan a wata i Yowil so tonganay niyan a si Asap a wata i Birikiyas ago si Itan a wata i Kosiyayas a poon ko mbawataan i Mirari
Na inawidan iran so Kaban o Tohan ago inisoled iran ko barombarong a pitiyagar i Daod a tegoan on na mikorban siran sa manga ipesepaat a petotongen ago ipesepaat pantag bo ko kanggiginawai sii ko hadapan o Tohan.
Kagiya mapasad iyan ai somapaat na riyakmatan i Daod so manga taw sii ko Ingaran o Allah
Na piyamegan iyan sa satiman a paan sabool a sapo ago satompi a pasas so oman i mama ago babay a Israil.
Initoro iyan so ped ko manga Libitiyo a makapanalagad ko hadapan o Kaban o Allah sa kapepangangarapan iran ko Allah a Tohan o Israil ago so kapepanalamati ago kapepodia iran on.
Si Asap i maporo kiran na aya tomalondog on na si Sakariyas. Siki Yail Siyamiramot Yahiyal Matitiyas Iliyab Binayas Obid Idom ago si Yail na aya dii mboboniboniyan sa manga kotiyapi ago manga alpa. Si Asap i pepekaoni ko manga pandaopan
Na so manga imam a si Binayas ago si Yahasiyal i manga pabobogiyong sa oman gawii ko hadapan o Kaban sa Kapasadan o Tohan.
Sangkoto a gawii na inibegay i Daod ki Asap ago so ped iyan a manga Libitiyo angkai a dikir a ipepenalamat ko Tohan
Panalamati niyo so Allah na talowi niyo so Ingaran iyan! Pakitokawi niyo ko manga nasiyon so miyanggolaola niyan!
Pagidaidai niyo sekaniyan sa kapamodi ndagidaya niyo so langon a piyakamemesa a galebek iyan!
Bantoga niyo so soti a Ingaran iyan makapiya a ginawa o siran oto a pepamanimba ko Allah!
Panagontamani niyo so Allah ago so bager iyan na lalayon iyo mbabanoga so paras iyan!
Tatanodi niyo so piyakamemesa a manga galebek iyan so manga kabarakat iyan ago so manga kokoman a piyakalangkap iyan
Hey sekano a manga mbawataan o Yakob a miyapamili o Tohan a so kiyababadan ko Israil a oripen o Tohan!
Sekaniyan so Allah a Tohan tano lomalangkap ko doniya so manga kokoman iyan.
Tatademi niyo lalayon so kapasadan iyan a so initopa niyan ko sanggibo a manga apidapid
So kapasadan a inembaalan iyan mipantag ko Ibrahim ago inisepa iyan pen ko Iskak.
Pimataanan iyan mambo ko Yakob a aya den kitab a so da a ikeda iyan a kapasadan ko Israil
A tig iyan a Imbegay aken reka so inged a Kanaan a aya ngka bagian a mapekewali ngka.
Samaoto na kena a ba siran madakel mataan a maito siran i bilangan ago manga mananangga sangkoto a inged.
Miyagenebeneb siran a di iran dii pakatetepasaan so manga nasiyon a poon ko isa a ndatoan na taman ko isa.
Ogaid na da perowa o Tohan o ba siran masatro o apiya antawaa liyalangan iyan baden so manga dato mipantag kiran
A tig iyan a Di niyo petekora so miyapamili aken a manga taw! Di niyo pemaratai so manga nabi aken!
Pagidaidai niyo so Allah hey dalem a doniya! Gawii gawii den na pakalangkapa niyo so kapepanabet iyan!
Payaga niyo so bantogan iyan sii ko manga nasiyon ago so piyakamemesa a manga galebek iyan ko langon o manga taw.
Mala so Allah a mapapatot so mala a kapepodiya on mapapatot so lebi a kipekeleken on a di so langon a katohanan!
Ka so langon a katohanan o manga nasiyon na matag baden barahala ogaid na so Allah na aya mimbaal ko manga langit.
Rek iyan so pangkatan ago so bantogan so gees ago so kapipiya a ginawa na sisii ko kakadenan iyan.
Podiya niyo so Allah hey manga bangsa o manga nasiyon podiya niyo so menang o Allah ago so bager iyan!
Began iyo ko Allah so bantogan a hak o Ingaran iyan. Awid kano sa pamemegayan na pangadap kano rekaniyan simbaa niyo so Allah a nggolalan ko kakasi o kasosoti.
Kagiya makatikna si Daod ko torogan iyan na pitero iyan ki Natan a so nabi a Katii ako bo a mababaling sangkai a torogan a inembaalan a kayo a sidro ogaid na so Kaban sa Kapasadan o Allah na sii pen matatago ko barombarong!
Tig i Natan ki Daod a Apiya antonaa i mapipikir ka na nggolaolaa ngka den ka mipageepeda a ka so Tohan.
Ogaid na sii den sangkoto a kagagawii na minitoron ki Natan so katero o Allah a tig iyan a
Ika roo na go ngka teroa ko oripen aken a si Daod a Giyai i kabasa o Allah Kena a ba seka i mbengon ko timplo a kedenan aken.
Ipoon ko kiyapakaliyowa ko ko manga Israil sa Misir taman imanto na da ako den kaden sa timplo. Ka aya pekedenan ko na barombarong a ipepegogalin ko manga darpa.
Na sii ko langon o manga darpa a peketepasan ko a ped o manga Israil na da aken den iseen ko manga olowan iran a siyogo aken sa katagikora iran ko manga pagtaw aken a Ino ako niyo da mbalain sa timplo a kayo a sidro? 
Na teroa ngka ko oripen aken a Daod a Giyai i pitero o Allah a Lebi a Mala i Gees Kinowa ko seka poon ko kapetegikora ngka ko manga bilibili sii ko pananateba na biyaloy aken seka a madato ko manga pagtaw aken.
Minipagepeda ko ngka den apiya anda ka miyakasong na tiyaban aken so manga ridoay ngka sii ko kapepekaantap ka kiran. Imanto na pekibantog aken so ngaran ka a datar o lebi a kababantogan a manga mama sa doniya.
Piyakakaden aken so manga pagtaw aken a Israil ko darpa a di siran on den mapesemok. Rek iran angkai a lopa na di siran den kesatro o manga rarata a taw a datar o miyanggolaola gowani
Sii ko masa a pipero aken a so manga pangongokom i makapagoolowan ko manga pagtaw aken a Israil. Ndaagen aken so langon o manga ridoay niyo na saken a so Allah na itopa ko reka a mbegan ko seka sa madakel a moriyataw.
Amay ka mapopos den so omor ka a mitapi ka ko manga apo o ka na pakapendatoon ko so isa ko manga wata a ka a makasambi reka na pekabageren ko so ndatoan iyan.
Sekaniyan i mbangon sa timplo para raken na pakapembekenen ko so dii kandato o kebabadan on sa taman sa pakataman.
Pembaloy ako a ama iyan na pembaloy sekaniyan a wata aken. Di aken rekaniyan den mbelagen so gagaw aken a datar o kiyabelaga ko ron ki Saolo a so dato a kiyasambian ka.
Pekikibir aken rekaniyan so manga pagtaw aken ago so ndatoan aken sa dayon sa dayon. So dii kandato o kebabadan rekaniyan na ketatap sa taman sa pakataman.
Na piyanotol i Natan ki Daod so langon angkai a miyapayag on o Tohan.
Mandiyadi na somiyoled si Daod ko Barombarong a matatago on so soti a Kaban na miyontod roo ko hadapan o Allah na pitero iyan a Antawaa ko ya Allah a Tohan ko ago antawaa i pamiliya ko a pinggolaola ngka raken angkai a langon taman?
Ogaid na kena a ba sii bo taman a pinggolaola ngka hey Tohan ko ka piyayag ka pen so mipantag ko kebolosan o manga moriyataw aken. Aya ikikidia ngka raken na datar o ba ako tanto a mipapangkat ko manga manosiya ya Allah a Tohan ko!
Antonaa pen i mapetero aken a oripen ka sabap ko kiyapakibantogi ngka raken apiya pen mikakaip ako ngka den piyapiya?
Kabaya a ka ya Allah so kiyanggolaolaa ngka sangkai a piyakamemesa a manga nganin sabap raken ago so kiyapakitokawi ngka sangkai langon a manga ala a topa.
Da den a ba ngka datar ya Allah da den a Tohan a rowar reka. Tito a benar so langon taman a miyaneg ami mipantag reka!
Da den a ped a nasiyon ko doniya a ba datar o manga pagtaw ngka a Israil a biyokaan ka ko di kiran dii kapangongoripena sa Misir kaan siran mabaloy a rek ka den a manga pagtaw. Piyakibantog ka a ginawa ngka a nggolalan ko manga ala ago piyakalekelek a siyowa a ka ko kiyabogawa ngka ko ped a manga nasiyon sii ko kapepekaantap kiran o manga pagtaw ngka!
Biyaloy ngka so Israil a rek ka den a manga pagtaw sa taman sa pakataman na seka ya Allah i miyabaloy a Tohan iran.
Imanto ya Allah na pengnin ko a makambeken sa dayon sa dayon so initopa ngka mipantag raken a oripen ka ago so kebabadan raken! Tomanen ka so initopa ngka
Kaan kabantogi so Ingaran ka sa taman sa pakataman ago an matero o manga taw a So Allah a Lebi a Mamaapaar na aya Tohan o Israil! Ketatap so dii kandato o kebabadan raken
Hey Tohan ko ka kagiya piyayag ka raken a oripen ka a mbalowin ka so manga moriyataw aken a manga dato. Giyanan i sabap a kiyaoyatan ako sa kiniadapen aken reka sangkai a ipepangangarapan aken.
Seka ya Allah i tito a Tohan na initopa ngka ko oripen ka angkai a kamapiyaan.
Oriyan ai na giyobat i Daod so manga Pilistiyo ago tiyaban iyan siran. Piyangagaw niyan so siti a Gat ago so midadair on a manga pagingedingedan.
Tiyaban iyan pen a Mowab na miyabaloy so manga Mowabiyo a manga sakop i Daod na pepekabowis siran on.
Liyo ron pen na tiyaban i Daod si Hadadisir a dato sa Sobah roo sa Hamat isako tepengan i Hadadisir a kapekalaolada niyan ko ndatoan iyan taman ko Lawasaig a Yopratis.
Na miyaagaw rekaniyan i Daod so sanggibo a manga karo sa katidawa ago miyabiyag iyan so pito nggibo a manga komokoda ago dowa polo nggibo a manga sondaro. Na pilelepo iyan langon so manga koda liyo ron so magatos a koda a pesenganan sa karo.
Kagiya makaoma roo so manga Isiriyan a poon sa Damaskos ka penabangan iran si Hadadisir a dato sa Sobah na piyamono i Daod so dowa polo ago dowa nggibo kiran.
Na tiyagoan i Daod a Damaskos sa manga kampo o manga sondaro na miyabaloy a manga sakop i Daod so manga Isiriyan na pepekabowis siran rekaniyan. Pepakadaagen o Allah si Daod apiya anda sekaniyan dii makitidawa.
Kinowa i Daod so manga kelong a bolawan a kiaawidan o manga sanasanaan i Hadadisir na inowit iyan ai sa Yarosalim.
Inowit iyan roo pen so tanto a madakel a tombaga a poon sa Tibat ago giya Kon a manga siti i Hadadisir. Giyai so inosar i Solaiman sa kiyambaalai niyan ko maolad a palanggana a tombaga a pepangonaban ago so manga polaos ago manga kasangkapan a tombaga para ko Timplo.
Kagiya maneg i Toy a dato sa Hamat a tiyaban i Daod so langon o manga sondaro i Hadadisir
Na siyogo iyan so wata iyan a si Hadoram sii ki Daod sa kasalama ago kaselaselaa niyan on ko kiyatabana niyan ki Hadadisir ko katidawa ka dii mambo makitidawa si Hadadisir ki Toy. Na inowitan i Hadoram si Daod sa manga pamemegayan a pimbaalan a bolawan pirak ago tombaga.
Inisenggay i dato Daod a rek o Allah angkai a manga pamemegayan a datar o inikidia niyan ko pirak ago manga bolawan a miyakowa niyan ko langon a manga nasiyon a miyasakop iyan a giya Idomiya Mowab so manga Amoniyo so manga Pilistiyo ago giya Amalik.
Si Abisay a aya ina iyan na si Siroyah na tiyaban iyan so manga Idomiyan sii ko Balintad a Timos na miyapatay niyan so sapolo ago walo nggibo kiran.
Tiyagoan iyan a Idomiya sa manga kampo o manga sondaro na miyabaloy so langon a taw ron a manga sakop i Daod. Na pepakadaagen o Allah si Daod apiya anda sekaniyan dii makitidawa.
Dii ndatoan i Daod so dalem a Israil a di niyan dii inggolalan so kokoman ago kaontol ko langon o manga pagtaw niyan.
Si Yowab a aya ina iyan na si Siroyah na aya komandir o manga sondaro si Yahosapat a wata i Ahilod na aya komikibir ko manga rikord
Si Sadok a wata i Ahitob ago si Ahimilik a wata i Abiyatar na aya manga imam si Siyabsiya na aya panonorat
Da matey ko oriyan ai na miyatay si Nahas a dato o manga Amoniyo na so wata iyan a si Hanon na aya on somiyambi a dato.
Na pitero i Daod a Ipengginawai aken si Hanon a wata i Nahas ka kagiya iningginawai ako o ama iyan. Na somiyogo si Daod sa manga mama a makatibaw ki Hanon sabap ko kiyapatay o ama iyan. Ogaid na kagiya makaoma so manga siyogo i Daod sa inged o manga Amoniyo sa katibaw iran ki Hanon
Na pitero o manga pelokelokesen o manga Amoniyo ki Hanon a Ba aya katao ngka on na seselaan i Daod so ama a ka ko kiyasogoa niyan reka sangkai a manga mama sa katibaw iran reka? Kena! Aya minioma reka angkai a manga mama na so kapanorimani ko inged kaan iyan magobat ago masakop!
Sabap roo na pindadakep i Hanon so manga siyogo i Daod na piyangopawan iyan so manga sompa iran ago piyanabas iyan so kababaan ko manga kimon iran kaan kasawai so manga pitot iran na piyakabaling iyan siran.
Kagiya aden a miyakaoma ki Daod a miyakapanotol on ko miyasowasowa o manga mama na somiyogo si Daod sa makabalak kiran ka kagiya tanto siran a kiyadiyamanan na initoma kiran o dato a Sii kano den pasin sa Yariko taman sa mamakato so manga sompa iyo.
Kagiya kasabotan o manga Amoniyo a mimbaloy siran a tanto a mado ki Daod na miyakiwit si Hanon ago so manga Amoniyo sa pat polo nggibo ka kilo a pirak a ipagapin iran sa manga karo sa katidawa ago manga komokaro a poon sa Misopotamiya ago giya Maakah ago Sobah roo sa Siriya.
Na so telo polo nggibo a manga karo a kiyaapinan iran taman den ko dato sa Maakah a rakes o manga sondaro niyan na miyakatalingoma ago mikempo ko marani sa Midiba. Mitimotimo roo mambo so manga Amoniyo a poon ko manga siti iran sa kapakipetidawa iran.
So kiyanega sii i Daod na piyakasong iyan roo si Yowab a rakes o langon o manga sondaro niyan.
Mililiyo so manga Amoniyo na mitiyagar siran makitidawa a romarantar sii ko gimowa o siti iran na so peman so manga dato a miyabang kiran na titimo ko manga pangomaan.
Kagiya mailay i Yowab a aden a manga ridoay a sondaro a meririgra makitidawa sii ko onaan iyan ago sii pen sa talikodan na miyamili sekaniyan ko lebi a manga papasang a sondaro sa Israil na piyakasagobang iyan siran ko manga Isiriyan.
Na so lamba ko manga sondaro na piyakipagolowanan iyan ko pagari niyan a si Abisay na piyakasarempang iyan siran ko manga Amoniyo.
Na pitero i Yowab a O di ako pekaato ko manga Isiriyan na panabangi ako ngka na o di ka pekaato ko manga Amoniyo na penabangan ko seka.
Pakababager kano! Ipanindeg tano a kawaraw so manga pagtaw tano ago so manga siti o Tohan tano! Na nggolaolaan o Allah so mapiya rekaniyan.
Na somiyondol si Yowab ago so manga sondaro niyan sa kanggobata iran ko manga Isiriyan na miyamalagoy so manga Isiriyan.
Kagiya mailay o manga Amoniyo a miyamalagoy siran na piyalagoyan iran mambo so pagari niyan a si Abisay ka miyamagapas siran ko siti iran. Oriyan iyan na komiyasoy si Yowab sa Yarosalim.
Kagiya mailay o manga Isiriyan a miyadaag siran o manga Israil na miyakitabang siran ko manga Isiriyan a roo kibabaling ko sabala a Lawasaig a Yopratis. Na miyakaoma so manga sondaro iran a pagoolowanan i Siyobak a aya komandir o manga sondaro i Hadadisir.
Kagiya matero ini ki Daod na tinimo iyan so kalangolangon o manga sondaro a Israil na rominipag siran sa Lawasaig a Yordan. Diyaseg iyan so manga Isiriyan ago piyakasarempang kiran i Daod so manga sondaro niyan. Mipoon den so dii katidawa
Sii ko pangolaon a masa a dii kapakitidawa o manga dato na piyagolowanan i Yowab so manga sondaro na liyaslas iyan so inged o manga Amoniyo. Linikopan iyan a Rabah ogaid na tetalimbagak si Daod sa Yarosalim. Na tiyaban i Yowab a Rabah ago giba iyan.
Kagiya makaoma si Daod sa Rabah na kinowa niyan so sangkad a bolawan ko olo o dato iran  na inisangkad ko olo i Daod. Na tanto a mala a miyateban iyan ko siti
Na kinowa niyan so manga kibabaling ko siti na piyamakanggalebek iyan siran sa kanggagabas kapangebar ago kapamatok. Giyai i inikidia i Daod ko manga taw ko langon o manga siti o manga Amoniyo. Oriyan iyan na si Daod ago so langon o manga sondaro niyan na mimbabaling siran sa Yarosalim.
Oriyan ai na aden a katidawa roo sa Gisir. Sii ko dii katidawa na si Sibikay a poon sa Hosah na miyapatay niyan si Sipay a isa ko kiyababadan ko manga iganti na miyataban so manga Pilistiyo.
Sii ko isa a kiyapakitidawa na si Ilhanan a wata i Yair na miyapatay niyan si Lakmi a pagari i Goliyat a poon sa Gat a aden a bangkaw niyan a datar sa katiwaro o ndo.
Sii ko isa pen a kiyapakitidawa roo sa Gat na aden a tanto a mala a mama a a ndenem i kemer sa lima ago sa ai a dowa polo ago pat langon a kemer iyan. Moriyataw sekaniyan pen o manga iganti.
Kagiya pangeraren iyan so manga Israil na biyono sekaniyan i Yonatan a wata o pagari i Daod a si Simiya.
So Iblis na somiyorang sa Israil na piyakipamikir iyan ki Daod so kabilanga niyan ko manga Israil.
Na pitero i Daod ki Yowab ago so ped a manga olowan a sondaro a Ikano roo na pamilanga niyo so langon o manga Israil ipoon sa Birsiba taman sa Dan. Amay ka mapasad oto na kasoy kano raken kaan aken katokawi o pira i kadakel iran.
Ogaid na somimbag si Yowab a Pengnin ko a takepen o Allah so manga pagtaw niyan sa makamagatos takep! Ogaid na ino ngka ini kebayai nggolaola kadnan ko a dato? Ba siran di langon manga oripen o kadnan ko? Ino ngka pagowiti sa kasalaan so manga Israil?
Ogaid na tigel o dato so katomana i Yowab ko katero iyan na gomiyanat si Yowab na piyagenebeneb iyan so dalem a Israil. Oriyan iyan na komiyasoy sekaniyan sa Yarosalim
Na iniripot iyan ki Daod a so kadakel o manga mama sa Israil a makapesondaro na isa ka miliyon ago magatos nggibo a rakes o pat gatos ago pito polo nggibo sii sa Yodah.
Ogaid na da on rakesen i Yowab so manga mbatabataa a Libi ago Baniyamin ko kiyambilang iyan ka kagiya piyakasisingay rekaniyan so inisogo on o dato.
Inikararangit o Tohan angkai a kiyabilanga ko manga taw na siniksa iyan a Israil.
Na pitero i Daod ko Tohan a Miyakandosa ko sa mala sa kiyanggolaolaa ko sii. Kapedipedi ka bo na papasa ngka so kadostaan o oripen ka ka tanto a kalalalongan angkai a miyanggolaola ko!
Na pitero i Daod a Sii mbangona so Timplo o Allah a Tohan ago so pen so aparan a petotongan sa ipesepaat o manga Israil.
Mandiyadi na migay si Daod sa sogoan sa kalimoda ko manga mananangga a kibabaling sa Israil na siyanganan iyan siran sa galebek a katiyagara ko kisasapilan a manga ator a keosar ko kambangona ko Timplo.
Mitiyagar si Daod sa tanto a madakel a manga potaw a pagembaalan a manga totok ago manga gikos a pagosaren ko manga pintoan o manga gimowa ago madakel pen a manga tombaga a di den ketimbang.
Mitiyagar sekaniyan pen sa di kebilang a madakel a teroso a sidro ka inowitan sekaniyan o manga taw sa Sidon ago sa Tiro sa madakel a kayo a sidro.
Tig i Daod a Patot a so Timplo a mbangonen para ko Allah na tanto a mapiya i paras ago piyakamemesa ago kababantogan sii ko dalem a doniya. Ogaid na so wata aken a si Solaiman na kangodaan ago da mabarasa. Kagiya ka maoto na saken i petiyagar sa kambangona on. Sabap san na pitiyagaran ai piyapiya i Daod sa da niyan pen kapatay.
Piyakitawag i Daod si Solaiman a wata iyan na inisarig iyan on so kambangona ko Timplo para ko Allah a Tohan o Israil.
Na pitero on i Daod a Wata ko masisingayo aken a kambangona ko ko Timplo a kibantog ko Ingaran o Allah a Tohan ko.
Ogaid na pitero raken o Allah a Madakel a taw a miyapatay ngka sii ko di ngka dii kapakitidawa. Di ka pekabangon sa Timplo a kibantog ko Ingaran aken ka kagiya mala a miyapakatoga a ka a rogo ko doniya sii ko hadapan aken.
Ogaid na aden a ipembawata reka a pembaloy a lomilintad a mama na pekadekean ko sekaniyan ko langon o manga ridoay niyan ko mbalabala. Aya imbeto ngka on na Solaiman na sii ko kandadato iyan na mbegan ko a Israil sa kalilintad ago kalilinding.
Sekaniyan i mbangon ko Timplo a kibantog ko Ingaran aken. Pembaloy sekaniyan a wata aken na saken i ama iyan. Na pakapembekenen ko so dii kandato o kebabadan rekaniyan sa taman sa pakataman. 
Na pitero pen i Daod a Pengnin ko wata ko a malalayon reka so Allah ago mitoman iyan so initopa niyan a mbegan ka niyan sa mapiya a bobolos sii ko kapembangona ngka ko Timplo para ko Allah a Tohan ka.
Pengnin ko pen a began ka o Allah sa ongangen ago sabot amay ka pakandatoon ka niyan sa Israil kaan ka matoman so kitab o Allah a Tohan ka.
Ka pekapiya ka i bobolos o tomana ngka piyapiya so manga sogoan ago manga kokoman a inibegay o Allah sa Israil a nggolalan ki Mosa. Ogaid na pakababager ka ago kekawaraw di ka pekelek aya pen o ba ka kadai sa inam!
Pindokawan aken so kiyapanimo aken sa manga pat nggibo ka kilo a bolawan pat polo nggibo ka kilo a pirak ago tanto a madakel a manga tombaga ago potaw a di ketimbang a keosar ko kambangona ko Timplo o Tohan. Aden pen a pitiyagar aken a tanto a madakel a manga ator ago manga kayo na keomanan ka pen ai.
Madakel a mapakapenggalebek ka a pemangowa ago pemanapil sa manga ator manga panday sa kayo ago so di kebilang a manga mama a mapasang i kapenday
Sa bolawan pirak tombaga ago potaw. Na pooni ngka den so galebek! Pengnin ko a mipageepeda a ka so Allah!
Mandiyadi na piyandoan i Daod so langon o manga olowan sa Israil sa kaogopi ran ki Solaiman.
Pitero iyan kiran a Lalayon rekano so Allah a Tohan iyo. Bigan kano niyan sa kalilintad ko mbalabala ka piyalad iyan raken so langon a kibabaling sangkai a inged na mapapadalem so inged ko kapaar o Allah ago so manga pagtaw niyan.
Kagiya den a malokes a tanto si Daod na biyaloy niyan a dato sa Israil so wata iyan a si Solaiman.
Tinimo i Daod so langon o manga olowan sa Israil taman ko manga imam ago so manga Libitiyo.
Piyakibilang iyan so manga Libitiyo a miyakapagidad sa telo polo ragon ago lawan pen na aya kadakel iran na telo polo ago walo nggibo.
Na tig i Daod a So dowa polo ago pat kiran nggibo na aya makapetandingan ko manga galebek sii ko Timplo o Allah so nem on nggibo na aya manga sanasanaan ago manga pangongokom
So pat on nggibo na aya manga gordiya ko Timplo na so pat on pen nggibo na aya pepodi ko Allah a pegosaren iran so manga boniboniyan a inibegay aken kiran.
Na pimbagibagi i Daod so manga Libitiyo sa telo lompok a ipepasod ko manga mbawataan o manga wata i Libi a siki Girson Kohat ago si Mirari.
So manga wata i Girson na si Ladan ago si Simay.
So manga wata i Ladan na si Yahiyal a aya kaka si Sitam ago si Yowil telo kataw siran langon.
So telo kataw a manga wata i Simay na siki Silomot Hasiyal ago si Haran. Siran i manga olowan ko pamiliya i Ladan.
Na so pat pen kataw a manga wata i Simay na siki Yahat Sisa Yaos ago si Biriyas.
Si Yahat na aya kaka a wata na aya tomalondog on na si Sisa. Kena a ba madakel i manga wata si Yaos ago si Biriyas sabap san na inibilang siran a isa ka pamiliya ago isaisa a sangan iran.
So manga wata i Kohat na siki Amram Iskar Hibron ago si Osiyal pat kataw siran langon.
So manga wata i Amram na si Aron ago si Mosa. Si Aron ago so kiyababadan on na aya miiyapili a pepekasenggay ko lebi a soti a manga ipamemetad sa taman sa pakataman ago aya pepekasapaat sa manga soasoat ko Allah ago aya makapepanalagad ko Allah ago pepekarakmat ko manga taw sii ko Ingaran iyan sa dayon sa dayon.
So manga kiyababadan ki Mosa a so mama a pinili o Tohan na siran i ibibilang a manga Libitiyo.
So manga wata i Mosa na si Girsom ago si Iliyasar.
So wata i Girsom na si Sibowil a so olowan o pamiliya.
So wata i Iliyasar na si Rihabiyas a so olowan o pamiliya. Da a ped a wata i Iliyasar ogaid na madakel i manga wata si Rihabiyas.
So wata i Iskar na si Silomit a so olowan o pamiliya.
So manga wata i Hibron na si Yariyas a aya kaka si Amariyas a aya ikadowa si Yahasiyal a aya ikatelo ago si Yakamiyam a aya ikapat.
Giyai i kiyambagibagia ko kiyababadan ki Aron a so manga imam Aya manga wata i Aron na siki Nadab Abiho Iliyasar ago si Itamar.
Ogaid na miyaona pen matay si Nadab ago si Abiho a di si ama iran na da a ba iran manga wata. Sabap san na aya mimbaloy a manga imam na si Iliyasar ago si Itamar.
Na pimbagibagi i Daod so manga kiyababadan ki Aron ka pisegorompong iyan siran a ipepasod ko manga galebek a inisangan kiran. Si Sadok a isa ko manga moriyataw i Iliyasar ago si Ahimilik a isa ko manga moriyataw i Itamar na inogopan iran si Daod.
So manga moriyataw i Iliyasar na pimbagibagi ko sapolo ago nem lompok na pimbagibagi mambo so manga moriyataw i Itamar ko walo lompok. Aya sabap ai na lebi pen a madakel a manga olowan ko pamiliya a maaped ko kiyababadan ki Iliyasar a di sii ko kiyababadan ki Itamar.
So galebek o oman i lompok na piyakisangan kiran a nggolalan ko kaperipa ka kagiya ndatar so manga moriyataw i Iliyasar ago so manga moriyataw i Itamar a aden a maaped on a manga sanasanaan ko Soti a Darpa ago manga sanasanaan ko Tohan.
Kanggilis a kipesenganen ko manga galebek o oman i lompok ko manga moriyataw i Iliyasar ago sii ko manga moriyataw i Itamar. So panonorat a si Simayas a wata i Nitanil a Libitiyo na inisorat iyan so ngaran o olowan o oman i lompok sii ko hadapan o dato ago so manga sanasanaan iyan ago sii ki Sadok a so imam sii ki Ahimilik a wata i Abiyatar ago sii ko manga olowan ko manga pamiliya o manga imam ago so manga Libitiyo.
Dii inggolalan o oman i lompok so manga galebek a inisangan on sii ko Timplo o Allah a makaaayon ko manga taritib a initenan kiran o apoapoan iran a si Aron ko kinisogoon on o Allah a so Tohan o Israil.
Giyai i ped a manga olowan ko pamiliya sii ko kiyababadan ki Libi si Siyobail a poon ko kiyababadan ki Amram si Yakdiyas a poon ko kiyababadan ki Siyobail
Si Isiyas a poon ko kiyababadan ki Rihabiyas.
Si Silomot a poon ko kiyababadan ki Ishar agi si Yahat a poon ko kiyababadan ki Silomot.
So manga wata i Hibron a si Yariyas si Amariyas a so ikadowa si Yahasiyal a so ikatelo ago si Yakmiyam a so ikapat.
So wata i Osiyal a si Mikah si Siyamir a poon ko kiyababadan ki Mikah.
So pagari i Mikah a si Isiyas si Sakariyas a poon ko kiyababadan ki Isiyas.
So manga wata i Mirari a si Makli ago si Mosi. So wata i Yaasiyas a si Bino.
So manga wata i Mirari a poon ko kiyababadan ki Yaasiyas a siki Bino Siyohan Sakor ago si Ibri.
Poon ko kiyababadan ki Makli na si Iliyasar a da a wata iyan a mama.
Poon ko kiyababadan ki Kis na si Yarakmiil.
So manga wata i Mosi a siki Makli Idir ago si Yarimot. Giyai so manga Libitiyo a mililista a mipepasod ko manga pamiliya iran.
Si Daod ago so manga olowan o manga sondaro na miyapili iran so manga wata i Asap Himan ago si Yadoton kaan siran i makapepanalagad ko kapepayaga ko lalag o Allah a sasarenganen o boniboniyan o manga alpa manga kotiyapi ago manga pandaopan. Katii so lisataan ko manga paboboniboniyan ago so manga sangan iran
So manga wata i Asap a siki Sakor Yosip Nitaniyas ago si Asarilah. So manga wata i Asap na pagoolowanan i Asap a pepekapayag ko lalag o Allah ko kipesogoon on o dato.
So nem kataw a manga wata i Yadoton a siki Gidaliyas Siri Yasayas Hasabiyas ago si Matitiyas a pagoolowanan siran o ama iran a si Yadoton. Pepekapayag siran ko lalag o Allah a pepanalamatan ago pepodin iran so Allah a sasartaan o boniboniyan o manga kotiyapi.
So manga wata i Himan a siki Bokiyas Mataniyas Osiyal Siyobail Yarimot Hananiyas Hanani Iliyatah Gidalti Romamtiyasar Yosbikasah Maloti Hotir ago si Mahasiyot.
Langon siran manga wata i Himan a so nabi o dato. Initopa rekaniyan o Allah a imbegay niyan on angkai a manga wata kaan iyan sekaniyan mipangkat. Bigan o Tohan si Himan sa sapolo ago pat a manga wata a manga mama ago telo kataw a manga wata a manga babay.
Langon angkai a manga mama na pagoolowanan siran o oman i manga ama iran. Manga paboboniboniyan siran sii ko Timplo o Allah a pepakaonin iran so manga pandaopan manga kotiyapi ago manga alpa ko kapepanalagad iran sii ko Timplo o Tohan. Si Asap si Yadoton ago si Himan na pagoolowanan siran o dato.
Siran ago so manga tonganay iran a miyanga babatak ago manga papasang ko kamboboniboniyan para ko Allah na dowa gatos ago walo polo ago walo a kadakel iran langon.
Miripa siran sa manga sangan iran a galebek a ndatar den so manga ngongoda ago so manga lokes ago so manga goro taman ko manga morit.
So manga Libitiyo a manga gordiya ko Timplo na pimbagibagi mambo Poon ko mbawataan i Korah na si Misilimiyas a wata i Kori a wata i Asap.
Si Misilimiyas na aden a pito a manga wata iyan a si Sakariyas a aya kaka si Yadiyail si Sibadiyas si Yatniyal
Si Ilam si Yahohanan ago si Iliyahonay.
Si Obid Idom na riyakmatan o Tohan ko kinibegan iyan on ko walo kataw a wata iyan a siki Simayas Yahosabad Yowah Sakar Nitanil Amiyal Isakar ago si Piyolitay.
Si Simayas a wata i Obid Idom na aden a manga wata iyan a miyanga babaloy a manga olowan ko mbawataan o apo iran ka kagiya manga papasang siran a mama.
Aya manga ngaran iyan na siki Otni Ripail Obid ago si Ilsabad. So manga tonganay iran a si Iliho ago si Simakiyas na manga papasang mambo a manga mama.
Giyai langon so kiyababadan ki Obid Idom. Siran ago so manga wata iran ago so manga tonganay iran na manga papasang a mama a pekegaga iran so galebek iran. Nem polo ago dowa langon angkai a manga kiyababadan ki Obid Idom.
Si Misilimiyas na aden a manga wata iyan ago manga tonganay a palaya kepakayan sangkai a galebek na sapolo ago walo siran langon.
Poon ko mbawataan i Mirari na si Hosah a aden a pat kataw a wata iyan a si Simri i olowan iran 
So ikadowa na si Hilkiyas so ikatelo na si Tibaliyas ago so ikapat na si Sikariyas. Sapolo ago telo kataw langon ko manga wata i Hosah ago manga tonganay niyan a kiyasanganan a manga gordiya ko Timplo.
Giyangkai a manga gordiya ko Timplo na pimbagibagi a mipepasod ko manga olowan o manga pamiliya iran na aden a manga sangan iran ko kapepanalagadi ko Timplo o Allah a datar o ped a manga Libitiyo.
So oman i pamiliya apiya i kadakel iran na piripa iran so gimowa a kapenggordiyaan iran.
Aya miyakaripa ko gimowa sa tampar sa sebangan na si Misilimiyas. Na so wata iyan a si Sakariyas a so maongangen a mosawira na aya miyakaripa ko gimowa sa tampar sa pagotaraan.
Si Obid Idom na aya miyakaripa ko gimowa sa tampar sa pagabagatan na miyaripa o manga wata iyan so manga rowang a peteliyongan sa manga tamok.
Si Sopim ago si Hosah na miyaripa iran so gimowa sa tampar sa sedepan ago so Gimowa a Salikit sii ko karsada sa kaporoan. Giyai so katatanor o di iran dii kanggordiya
Sii sa tampar sa sebangan na nem a nggogordiya on oman gawii pat sa tampar sa pagotaraan pat mambo sa tampar sa pagabagatan ago ndodowa ko oman i peteliyongan ko tamok.
Sii ko lamalama sa tampar sa sedepan na pat a nggogordiya on ko karsada ago dowa sii ko lamalama.
Giyai i manga lompok o manga gordiya ko Timplo a poon ko manga mbawataan i Korah ago si Mirari.
So ped ko manga tonganay iran a Libitiyo na aya komikibir ko manga peteliyongan sa tamok ko Timplo ago so peteliyongan sa manga pamemegayan a isesenggay a rek o Tohan.
So manga moriyataw i Laban a kiyababadan ki Girson na aya manga olowan ko manga pamiliya i Ladan ago si Girson. Ped kiran si Yahiyal
Ago so manga wata i Yahiyal a si Sitam ago so pagari niyan a si Yowil. Manga komikibir siran ko manga peteliyongan sa tamok sii ko Timplo o Allah.
Aden pen a ped a manga gordiya a poon ko kiyababadan ki Amran Iskar Hibron ago si Osiyal.
Si Sibowil a moriyataw i Girson a so wata i Mosa na aya olowan o manga komikibir ko manga peteliyongan sa tamok.
So manga tonganay niyan a manga moriyataw i Iliyasar a pagari i Girson na siki Rihabiyas Yasiyayas Yoram Sikri ago si Silimot.
Si Silomot ago so manga tongangay niyan na aya manga komikibir ko manga peteliyongan sa manga pamemegayan a isesenggay a rek o Allah a rakes on so manga pamemegayan a inipanenggay i Dato Daod so manga olowan ko pamiliya ago so manga komandir taman ko manga olowan o manga sondaro.
Miyakowa angkai a manga mama so ped ko miyateban iran ko katidawa na inisenggay iran a ipagompiya ko Timplo o Allah.
So pen so langon taman a inisenggay a keosar ko Timplo a rakes on so manga nganin a inipanenggay o nabi Samowil si Saolo a wata i Kis si Abnir a wata i Nir ago si Yowab a wata i Siroyah na aya komikibir sii langon na si Silomit ago so manga tonganay niyan.
Poon ko kiyababadan ki Iskar na si Kinaniyas ago so manga wata iyan na kena a ba sii ko Timplo so miyasangan iran ka manga sanasanaan siran ko gobirno ago manga pangongokom ko manga Israil.
Poon ko kiyababadan ki Hibron na si Hasiyabiyas ago so manga tonganay niyan a sanggibo ago pito gatos a manga papasang a mama na piyakikibir kiran so langon o galebek ko Allah ago pantag ko dato sii sa Israil roo sa sedepan a Lawasaig a Yordan.
Si Yariyas a poon mambo ko kiyababadan ki Hibron na aya kiran maporo a olowan a mipepasod ko salsila o manga pamiliya iran. Na sii ko ikapat polo ragon a kandadato i Daod na miyaiksamin so manga rikord na kiyatokawan den a aden a tanto a pagaadatan a manga mama a maaped ko kiyababadan ki Hibron sii sa Yasir sa inged a Giliyad.
Aden a dowa nggibo ago pito gatos a manga olowan ko pamiliya a manga papasang siran a mama a maaped ko manga tonganay i Yariyas na piyakikibir kiran i Daod so langon a galebek ko Tohan ago pantag ko dato sii ko manga mbatabataa a Robin Gad ago so sabaad ko mbatabataa a Manasih roo sa sebangan a Yo rdan.
Giyai i listaan ko manga taw sa Israil a manga olowan ko pamiliya ago manga komandir ko nggibongibo ago mbabagatos a manga sondaro taman ko manga olowan iran a manga sanasanaan siran o dato ko langon a galebek a mipantag ko manga bataliyon a manga sondaro a dii sesaliyob manalagad a sesaolan oman saragon. Oman i bataliyon na dowa polo ago pat nggibo a manga mama.
Aya sanasanaan ko paganay a bataliyon sii ko paganay a olanolan na si Yasobiyam a wata i Sabdiyal
A moriyataw i Piris.
Aya sanasanaan ko ikadowa a bataliyon sii ko ikadowa olan na si Doday a moriyataw i Ahohi .
Aya sanasanaan ko ikatelo a bataliyon sii ko ikatelo olan na si Binayas a wata i Yahoyada a imam.
Sekaniyan i olowan o Telo Polo a manga sondaro so wata iyan a si Imisabad na sisii ko bataliyon iyan.
Aya sanasanaan ko ikapat a bataliyon sii ko ikapat olan na si Asahil a pagari i Yowab. So wata iyan a si Sibadiyas na aya on miyakasambi.
Aya sanasanaan ko ikalima a bataliyon sii ko ikalima olan na si Samhot a kiyababadan ki Israh.
Aya sanasanaan ko ikanem a bataliyon sii ko ikanem olan na si Ira a wata i Ikis a taw sa Tikowa.
Aya sanasanaan ko ikapito a bataliyon sii ko ikapito olan na si Hilis a kiyababadan ki Ipraim a poon sa Pilon.
Aya sanasanaan ko ikawalo a bataliyon sii ko ikawalo olan na si Sibikay a kiyababadan ki Sirah a poon sa Hosah.
Aya sanasanaan ko ikasiyaw a bataliyon sii ko ikasiyaw olan na si Abiyasir a poon sa Anatot sii ko inged a Baniyamim.
Aya sanasanaan ko ikasapolo a bataliyon sii ko ikasapolo olan na si Maharay a kiyababadan ki Sirah a poon sa Nitopah.
Aya sanasanaan ko ikasapolo ago isa a bataliyon sii ko ikasapolo ago isa olan na si Binayas a poon sa Piraton sii sa inged a Ipraim.
Aya sanasanaan ko ikasapolo ago dowa a bataliyon sii ko ikasapolo ago dowa olan na si Hilday a kiyababadan ki Otniyal a poon sa Nitopah.
Da on peda milang i Daod so da pen makapagidad sa dowa polo ragon ka kagiya minitopa o Allah a mbabaden iyan so manga Israil a datar sa kadakel o manga bitoon sa langit.
Si Yowab a wata i Siroyah na pipoonan iyan milang so manga taw ogaid na da niyan mapasad. Minitana so rarangit o Tohan ko manga Israil sabap sangkai a kiyabilanga kiran na so kadakel iran na da misorat ko manga rikord o Dato Daod.
Giyai i listaan ko manga komikibir ko tamok o ndatoan si Asmabit a wata i Adiyal na aya komikibir ko manga walay a petimoan ko tamok o dato si Yonatan a wata i Osiyas i komikibir ko manga peteliyongan sii ko manga bariyo ko pagingedingedan ago sii ko manga kota
Si Isri a wata i Kilob i komikibir ko manga taribasok a dii nggalebek ko lopa
Si Simay a poon sa Ramah i komikibir ko manga asinda a obas si Sabdi a poon sa Sipam i komikibir ko manga petegoan sa arak sii ko manga asinda.
Si Baal Hanan a poon sa Gidir i komikibir ko manga kayo a olibi ago manga onga sapad sii ko manga bobongan sa sedepan si Yowas i komikibir ko manga peteliyongan sa lana a olibi
Si Sitray a poon sa Saron i komikibir ko manga talon a sapi a pepanateb roo sa Saron si Sapat a wata i Adlay i komikibir ko manga talon a sapi sii ko manga balintad
Si Obil a moriyataw i Ismail i komikibir ko manga onta si Yadiyas a poon sa Mironot i komikibir ko manga kimar
Si Yasis a moriyataw i Hagir i komikibir ko manga talon a bilibili ago manga kambing. Langon ai manga komikibir ko manga tamok o Dato Daod.
Si Yonatan a bapa i Daod na maongangen a mosawira o dato ago panonorat sekaniyan pen. Si Hahiyal a wata i Hakmoni na aya pepangendao ko manga wata o dato.
Piyakisogoan i Daod so langon o manga opisiyal sa Israil a matimo siran sa Yarosalim so manga olowan ko manga mbatabataa so manga sanasanaan ko sapolo ago dowa a bataliyon a dii manalagad ko dato so manga komandir ko pisenggibowan ago pimbagatosan a manga sondaro so manga komikibir ko langon a tamok ago manga pangangayamen a rek o dato ago so manga wata iyan a rakes on so langon o manga opisiyal ko torogan so manga ala i gees a mama ago so langon a ped a manga wawaraw a sondaro.
Kagiya malimod siran langon na tominindeg si Dato Daod na pitero iyan a Pamakinega ko niyo manga pagari ko ago manga pagtaw aken! Miyasingayo aken a kambangon aken sa timplo a tatap a ketagoan ko Kaban sa Kapasadan ago kedapoan o Tohan tano. Pitiyagar aken so langon a kailangan ko kambangona on.
Ogaid na pitero raken o Tohan a Kena a ba seka i pekabangon sa timplo a kibantog ko Ingaran aken ka kagiya madakel a miyapatay ngka ko manga katidawa.
Inonta bo na so Allah a Tohan o Israil na miyapili ako niyan ago so kebabadan raken a aya mamakapendato sa Israil sa taman sa pakataman. Ka pinili iyan so mbatabataa a Yodah a aya olowan na poon sa Yodah na pinili iyan so pamiliya o ama aken na poon ko manga wata o ama aken na inikasoat iyan a kiyapilia niyan raken a madato ko dalem a Israil.
Na sii ko langon o madakel a manga wata a mama a inibegay raken o Allah na pinili iyan si Solaiman a aya raken pekasambi a pendato ko ndatoan o Allah sa Israil.
Ka pitero iyan raken a So wata a ka a si Solaiman na aya pekabangon ko Timplo aken ago so manga lamalama ko ka pinili aken sekaniyan a wata aken ago saken i ama iyan.
Na pakapembekenen ko so ndatoan iyan sa taman sa pakataman o tatapa niyan so kapetomana ko manga sogoan ago so manga kokoman aken a datar o di niyan dii nggolaolaan imanto.
Kagiya ka maoto manga pagari ko na sii ko hadapan o Tohan tano ago so langon angkai a isa ka maginged a Israil a so manga pagtaw o Allah na peliyogatan ko sekano imanto a piyapiyai niyo tomoman so langon a sogoan o Allah a Tohan iyo kaan matatap a katatangana niyo sangkai a mapiya a lopa ago an iyo mapakikewali ko kebabadan rekano sa dayon sa dayon.
Na seka Solaiman a wata ko kilalaa ngka so Tohan o ama a ka na pangongonotani ngka sekaniyan sa iklas ko poso o ka ago rakes o kasosomayodi ko iman ka. Ka pesisain o Allah so madadalem ko poso o oman i taw ago peseboten iyan so oman i mapeniniyat iyan. O mbabanoga ngka sekaniyan na ketoon ka ogaid na o talikodi ngka sekaniyan na isili ka niyan sa taman sa pakataman.
Imanto na iktiyari ngka a ginawa ngka ka pinili ka o Allah a aya pekabangon ko soti a Timplo niyan. Pakababager ka na go ngka nggolalanen so galebek!
Kagiya makapasad tero si Daod na inibegay niyan ki Solaiman so manga plano ko Timplo ago so liyoliyowan iyan so manga rowang a peteliyongan so manga rowang sa poro manga rowang sa soled ago so Lebi a Soti a Darpa a ron pepapasa so manga dosa.
Inibegay niyan pen ki Solaiman so manga plano ko ko langon a pegantanganen iyan mipantag ko manga lamalama o Timplo o Allah so langon a rowang ko melilibeta on ago so manga peteliyongan sa tamok ko Timplo o Tohan ago so manga nganin a isesenggay a soti.
Inibegay niyan pen ki Solaiman so manga insarat mipantag ko manga galebek o oman i lompok o manga imam ago manga Libitiyo sii ko kapepanalagad iran ko Timplo o Allah taman ko kapekibira iran ko langon a kasangkapan on a pegosaren ko kapesimba.
Iniinsarat rekaniyan pen i Daod so kapened o bolawan ago so pirak a keosar ko kapagembaali ko mbarambarang a kasangkapan a pagosaren ko kapepanalagad
Maana a so manga petegoan sa solo ago so manga solo on
So manga lamisaan a pirak ago so bolawan a lamisaan a pembetadan sa soti a paan
So manga tinidor para sa sapo so manga ladiya so manga omoy ago so bolawan ago pirak a manga lapad.
Oriyan iyan na iniinsarat iyan so kapened o lombos a bolawan a pagosaren ko aparan a petotongan sa doka ago so piyagtaotaw a manga malaikat a mabebekar so manga papak iran a makasasayap ko Kaban sa Kapasadan o Allah.
Na tig i Daod a Langon ai na inisorat aken sii ko kipapaaren raken o Allah na bigan ako niyan sa sabot ko langon a ipekidikidia sangkai a plano.
Pitero pen i Daod ki Solaiman a wata iyan a Pakababager ka ago kekawaraw! Nggolalanen ka so galebek! Di ka pekelek aya pen o ba ka kadai sa inam ka so Allah a Tohan a aya ko Tohan na sisii reka. Di ka niyan ipendarainon aya pen o ba ka niyan talikodi ka pagogopan ka niyan mimasad ko langon a galebek mipantag ko Timplo o Allah.
Oriyan iyan na pitero o dato Daod ko langon a malilimod a manga taw a So wata aken a si Solaiman a aya miyapili o Tohan na kangodaan pen ago da mabarasa. Tanto a mala angkai a galebek ka kena a ba matag baden torogan o taw ka Timplo para ko Allah a Tohan!
Sabap san na taman sa miyagaga ko ron na miyapanimo aken so langon taman a kailangan ko kambangona ko Timplo o Tohan aken a so bolawan pirak tombaga potaw ago kayo taman ko madakel a manga montiya ago manga ala i arga a bato a mbarambarang i warna ago manga marpil.
Liyo ko langon taman a miyatiyagar aken den para sangkai a soti a Timplo na inipagoman aken on pen so rek aken a manga tamok a bolawan ago pirak sabap ko kapekebabayai aken ko Timplo o Tohan aken.
Miyakabegay ako sa magatos ago lima nggibo ka kilo a bolawan a poon sa Opir ago dowa gatos ago pat polo nggibo ka kilo a lombos a pirak a pagosaren a ipelapis ko manga keleb o Timplo
Ago sii ko kapagembaali o manga panday ko manga nganin a bolawan ago pirak. Na antawaa pen i kebayaan iyan a isenggay niyan so manga rek iyan ko Allah imanto?
Mandiyadi na so manga olowan ko manga pamiliya ago sii ko manga mbatabataa a Israil so manga komandir o manga sondaro ago so manga sanasanaan ko galebek o dato na miyamagiklas siran mamamegay.
Aya minibegay iran para ko kambangona ko Timplo o Tohan na miniraot sa magatos ago pito polo nggibo ka kilo a bolawan ago sapolo nggibo a pelata a bolawan telo gatos ago lima polo nggibo ka kilo a pirak nem gatos nggibo ka kilo a tombaga ago telo ka miliyon ago pat gatos nggibo ka kilo a potaw.
Na apiya antawaa kiran i aden a manga ala i arga a bato niyan na inibegay iran ko peteliyongan sa tamok ko Timplo a kikibiren i Yahiyal a moriyataw i Girson.
Miyababaya so manga taw ka kagiya mateterang siran ko kiyabegay iran ko Allah sa iklas ko poso iran na tanto mambo a miyababaya si Dato Daod.
Na piyodi i Daod so Allah sii ko kamamasaan o langon o malilimod a tig iyan a Ya Allah a so Tohan o apo ami a si Yakob na rek ka so podi ipoon sa pagampaganay ago taman sa pakataman!
Rek ka ya Allah so kala ago so kabatowa ago so bantogan ago so kapakadaag ago so menang. Rek ka so langon taman a matatago ko langit ago so doniya ago rek ka pen ya Allah so kapakandadato mipapangkat ka a pangolo ko langon taman.
Poon reka so kakawasaan ago so bantogan seka i ndadato ko kalangolangon. Sii sa lima ngka so kapaar ago so gaga sa kiporoon ka ago kapakabagera ngka ko apiya antawaa.
Imanto hey Tohan ami na penalamatan ami seka ago podin ami so kababantogan a Ingaran ka.
Ogaid na antawaa ko ago antawaa so manga pagtaw aken a kegaga mi reka megay angkai a iklas a manga pamemegayan? So langon taman na pepekapoon reka na aya minibegay ami reka na so bo so poon sa lima ngka.
Matag kami baden gomegenek ago kipananangga sii ko kamamasaan ka a datar o manga apo ami. Somasagad baden so omor ami sii ko doniya a datar o along.
Ya Allah a Tohan ami langon angkai a tamok a miyapanimo ami a pagosaren ko kambangona ko Timplo a ipeselasela ko soti a Ingaran ka na palaya reka den miyakapoon na rek ka ini langon.
Katawan aken Tohan ko a petepengan ka so poso o taw na ikasosoat ka so kapagiinontolan. Matito so niyat aken ko kapelada ko reka sangkai langon a manga nganin na pekebabaya ako imanto ka miyailay aken so kateterangi ko manga pagtaw ngka ko kiyapamegay iran reka.
Ya Allah a Tohan o manga apo ami a so Ibrahim Iskak ago so Yakob na tatapa ngka ngkai a mapeniniyat sii ko poso o manga pagtaw ngka sa taman sa pakataman na pakapembekena ngka so kapengongonotani ran reka.
Begi ngka so wata aken a Solaiman sa iklas a kasisingayoa niyan ko katomana niyan ko manga sogoan ka manga pandoan ago manga kokoman ago so kinggolalanen iyan ko langon taman a kailangan sa kambangona ko Timplo a pitiyagaran aken.
Oriyan iyan na pitero i Daod ko langon a malilimod a Podiya niyo so Allah a Tohan iyo! Na palaya siran miyodi ko Allah a so Tohan o manga apo iran na somiyodiyod siran sii ko hadapan o Allah ago so dato.
Sii ko talondog a gawii na miyangorban siran sa sanggibo a manga mama a sapi sanggibo a manga mama a bilibili ago sanggibo a manga nati a bilibili na inipanapaat iran ai a pepenotongen sii ko Allah a rakes o manga ipesapaat a panginginomen na madakel pen a piyangorban iran para ko langon o manga Israil.
Si Solaiman a wata i Daod na miyakambeken piyapiya so kandadato iyan sa Israil na sisii rekaniyan so Allah a Tohan iyan na biyaloy niyan sekaniyan a tanto a mala i gees.
Mandiyadi na piyakisogoan i Solaiman so langon o manga Israil a rakes o manga komandir ko pisenggibowan ago pimbagatosan ko manga sondaro so manga pangongokom ago so langon a pelokelokesen ago manga olowan ko pamiliya sii sa dalem a Israil.
Na piyakaonot siran langon i Solaiman ko bobongan roo sa Gibiyon a ndodon so Barombarong a dii Telabokan o Tohan a pimbaalan i Mosa a oripen o Allah roo ko mitataog a kaden.

Ogaid na so aparan a tombaga a inembaalan i Bisalil a wata i Ori a so wata i Hor na ndodoo pen sa Gibiyon sii ko danga o Barombarong o Allah. Na si Solaiman ago so langon o manga taw na miyamanimba siran roo ko Allah.
Roo ko hadapan o Allah ko danga o Barombarong na mikorban siran sa sanggibo a manga ayam a inisapaat i Solaiman a petotongen sii ko aparan a tombaga.
Sangkoto a kagagawii na mipeyag so Allah ki Solaiman na tig iyan on a Pangni ka raken sa saden sa kabaya a ka a imbegay aken reka.
Somimbag si Solaiman a Tanto ngka a inikalimo so ama aken a si Daod na biyaloy ako ngka a dato a minisambi rekaniyan.
Ya Allah a Tohan ko tomanen ka imanto so initopa ngka ko ama aken a Daod ka piyakandato ako ngka ko manga taw a datar sa kadakel o bayanek ko lopa.
Begi ako ngka sa ongangen ago katao a mipagolowan aken sangkai a nasiyon ka antawaa i pekagaga ndato sangkai a mala a manga pagtaw ngka?
Na tig o Tohan ki Solaiman a Sabap sa giyai i masisingayo o ka ago da ka pangni sa kakawasaan manga tamok pangkatan o di na so kapamatay o manga ridoay ngka aya pen o ba ka pangni sa kalendo a omor ka aya ngka baden piyangni na ongangen ago katao a minggorbirno ngka ko manga pagtaw aken a piyakindato aken reka
Na sabap san na mataan a imbegay aken reka so ongangen ago so katao a piyangni ngka. Liyo ron pen na mbegan ko seka sa kakawasaan manga tamok ago pangkatan a lawan pen ko apiya antawaa a miyaonaan ka a dato o di na keoriyan ka a dato.
Oriyan iyan na inawaan i Solaiman so Barombarong a dii Telabokan roo ko bobongan sa Gibiyon na miyaling sekaniyan sa Yarosalim na mindato den sa Israil.
Miyakipanimo si Solaiman sa madakel a manga karo ago manga koda. Aden a sanggibo ago pat gatos iyan a karo ago sapolo ago dowa nggibo a manga koda. So ped on na piyanago iyan sa Yarosalim ago so ped pen na sii ko manga siti a petimoan sa karo.
Sii ko kandadato i Solaiman na miyabaloy so pirak ago so bolawan a komakalilid sa Yarosalim a datar o manga ator ago so manga kayo a sidro a datar baden o komakalilid a manga kayo a pepamangeto sii ko silid o manga bobongan sa Yodah.
So manga koda i Solaiman na sii miyakapoon sa Misir ago sa Kowi. So manga padagang o dato na piyamamasa iran ai roo sa Kowi.
Piyasad i Solaiman sa ginawa niyan a mbangonen iyan so Timplo a kibantog ko Ingaran o Allah ago so torogan o dato a mbalingan iyan.
Tomiyoro sekaniyan sa pito polo nggibo a manga mama a makapenggosod ko manga nganin a pagosaren on ago walo polo nggibo a pepamanapil sa manga ator roo ko manga kapalawan ago telo nggibo ago nem gatos a manga kapatas iran.
Inipakawit i Solaiman angkai a sorat ki Hiram a dato sa Tiro a aya oni niyan na Ogopi ako ngka a datar o inikidia ngka ko ama aken a si Daod isako pangowitan ka sekaniyan sa manga teroso a kayo a sidro para ko kiyabangona niyan ko torogan iyan.
Imanto na mbengon ako sa timplo a kibantog ko Ingaran o Allah a Tohan ko. Isenggay ini a rek iyan a so soti a darpa a petotongan sa mamot a doka ko hadapan iyan ago ron ami ipembetad so paan a lalayon rekaniyan isasapaat ago ron ami rekaniyan pepaladen so manga petotongen a ipesepaat oman mapita ago perimon ago sii ko manga Gawii a Idedeke sii ko manga saribolan ago sii pen ko miyanga tetendo a pista a ipeselasela ko Allah a Tohan ami. Giyai i inisogo iyan a dii nggolaolaan o manga Israil sa taman sa pakataman.
Mala so Timplo a mbengonen aken ka kagiya so Tohan ami na lebi a mala a di so langon a ped a katohanan.
Ogaid na antawaa i pekagaga mbaal sa walay a kedenan iyan ka apiya so manga langit taman ko pipeporoan ko manga langit na di sekaniyan on kemin? Antawaa ko ai a ipembalay aken sekaniyan sa walay a makaliyoliyo ko darpa a petotongan sa manga sapaat ko hadapan iyan?
Na witi ako ngka imanto sa mama a mapasang i kapenday sa bolawan pirak tombaga ago potaw ago sii ko kapengiloto sa manga dinis a mariga kasomba ago biro ago tadiyam ko kapangokir. Makapenggalebek sekaniyan a ped o manga papasang a panday aken sii sa Yodah ago sa Yarosalim a piyamili o ama aken.
Witi ako ngka pen sa manga teroso a sidro goo ago nara a poon sa Libanon ka katawan ko a so manga gomagalebek ka na manga tadiyam ko kapamata sa manga kayo san. So manga gomagalebek aken na magogop kiran
Sa kipetiyagaren iran raken ko tanto a madakel a tarakayo ka tanto a mala ago mapiya i paras angkai a timplo a mbengonen aken.
Mbegan ko so manga mama ngka a pemata sa manga kayo sa isa ka miliyon ago pat gatos nggibo ka gantang a trigo isa ka miliyon ago pat gatos nggibo ka gantang a bantad pat gatos ago walo polo nggibo ka litro a arak ago pat gatos ago walo polo nggibo ka litro a lana a olibi.
Na inisembag i Hiram a dato sa Tiro angkai a sorat ki Solaiman Sabap sa pekebabayaan o Allah so manga pagtaw niyan na biyaloy ka niyan a dato iran!
Podin so Allah a Tohan o Israil a aya miyaden ko langit ago so doniya! Bigan iyan si Daod sa maongangen a wata a madalem i panarima ago somasabot a aya pekabangon ko timplo para ko Allah ago torogan a mbalingan o dato.
Pekiwitan ko seka sa maongangen a mama a mapasang i kapenday a si Hirom
A aya ina iyan na ped ko mbatabataa a Dan ago so ama iyan na taw sa Tiro. Tadiyam sekaniyan ko kapenday sa bolawan pirak tombaga potaw ator ago kayo ago sii pen ko kapenggalebeka ko manga dinis a mariga kasomba ago biro ago so landap a sotra. Miyabatak sekaniyan pen ko langon a pitibarangan a kapangokir na mipenggolalan iyan so apiya antonaa a ikidia ko manga galebek a imbegay ron. Makapenggalebek sekaniyan a ped o manga panday ngka ago siran oto a piyamili o kadnan aken a si Daod a ama a ka.
Pengnin ko kadnan ko a pakiwiten ka den rekami so manga trigo bantad lana a olibi ago so arak a miyaaloy ngka.
Na pemataan ami sii sa Libanon so langon a kayo a keosar ka na pegaroren ami ai sa ragat taman den sa Yopa na poon roo na pakinggosoden ka ini sa taman sa Yarosalim.
Na binilang i Solaiman so langon a mananangga a kibabaling sa Israil a datar o kiyambilanga kiran i Daod a ama iyan na manga magatos ago lima polo ago telo nggibo ago nem gatos a kadakel iran.
Mandiyadi na pipoonan i Solaiman mangon so Timplo o Allah roo sa Yarosalim sii ko Palaw a Moriyah a ron mipeyag so Allah ko ama iyan a si Daod. Giyai so darpa a miyatiyagar i Daod sii ko katatagoan ko pegegikan i Araonah a Hibosiyo.
Inepoonan iyan den mangon sii ko ikadowa gawii ko ikadowa olan ko ikapat ragon a kandadato iyan.
Aya takes o Timplo o Tohan na dowa polo ago pito ka mitros a katas iyan ago siyaw ka mitros a kaolad iyan.
So liyoliyowan sii ko onaan o Timplo na siyaw ka mitros a kabelang iyan a datar sa kabelang o Timplo ago siyaw ka mitros a kaporo iyan. So manga keleb iyan sa soled na liyapisan sa lombos a bolawan.
So manga keleb ko kalaan ko Timplo na riyantaran sa manga papan a goo na liyapisan ai sa bolawan ago piyangokiran sa manga kayo a korma ago manga rantay.
Pipendaraan iyan so Timplo sa mapiya i paras a manga montiya na so bolawan a inosar iyan on na poon sa Parbaim.
Liyapisan iyan sa bolawan so intiro a Timplo so manga keleb so manga mirag so manga kilid o pintoan ago so manga pintoan na piyangokiran iyan sa manga malaikat so manga keleb iyan.
So rowang sa soled a bebetowan sa Lebi a Soti a Darpa na siyaw ka mitros a katas iyan iyan ago siyaw ka mitros a kaolad iyan a datar sa kaolad o Timplo na liyapisan so soled iyan sa dowa polo ago telo nggibo ka kilo a bolawan.
Aya timbang o oman i totok a bolawan na kalalawanan so tenga sa kilo. Liyapisan mambo sa bolawan so manga keleb o manga rowang sa poro.
Mimbaal sekaniyan sa dowa timan a piyagtaotaw a manga malaikat na liyapisan iyan siran sa bolawan ago inibetad iyan ko soled o Lebi a Soti a Darpa.
Pimbaalan iyan so kortina a biro ago mariga ago kasomba a dinis ago landap a sotra a kiyabordaan sa inisayan sa manga malaikat.
Sii ko danga o Timplo na mimbaal sekaniyan on sa dowa a polaos a aya katas ai langon na sapolo ago nem ka mitros na sii ko poro o oman i isa on na aden a ipopondiyong on a dowa ago tenga ka mitros a kaporo iyan.
Mimbaal sekaniyan pen sa inisayan sa siyobid a manga rantay a inipagarta ko ipopondiyong ko oman i polaos na mimbaal sekaniyan pen sa inisayan sa manga granada a magatos timan na inipaneket iyan ai ko manga rantay.
Mimbaal si Solaiman sa aparan a tombaga a aya katas iyan na siyaw ka mitros ago siyaw mambo ka mitros a kaolad iyan ago pat ago tenga ka mitros a kaporo iyan.
Oriyan iyan na mimbaal sekaniyan sa matiboron a tangela sa ig a tiyowang a tombaga a bebetowan sa Ragat a aya kadalem iyan na manga dowa ago tenga ka mitros. Aya kaolad iyan na pat ago tenga ka mitros na aya likes iyan na sapolo ago telo ago tenga ka mitros.
Sii ko kababaan o bibir o tangela na aden a dowa koyog on a inisayan sa manga roroni a mama a sapi a mililibet on a sesapolo timan ko oman i tenga sa mitros. Na tiyowang ai a maoonay ko tangela.
Mibabatog so tangela ko likod o sapolo ago dowa a manga ala a mama a sapi a tombaga a so telo ron na somasangor sa pagotaraan so telo ron na sii sa sedepan so telo ron peman na sii somasangor sa pagabagatan ago so telo ron pen na sii sa sebangan na palaya matatampar sa look so manga ikog iran.
Manga telo ka porgada a kakapal o tangela na so bibir iyan na lagid o ngari o tagayan a inisayan sa obarobar a mananaw. Ketagoan ai sa pat polo ago pat nggibo ka litro a ig.
Mimbaal sekaniyan pen sa sapolo a manga palanggana a pepangonaban. So lima timan on na sii niyan inibetad sa tampar sa pagabagatan na so lima on na sii sa tampar sa pagotaraan. Ron pepangonabi so manga ipesepaat a petotongen na so ig ko maolad a tangela na pegosaren o manga imam ko kapepamangonab iran.
Mimbaal sekaniyan pen sa lamalama a para ko manga imam ago isa pen a mala a lamalama. So manga lekeb o manga gimowa angkai a manga lamalama na pilalapisan sa tombaga.
Sii niyan inibetad so maolad a tangela sa pagabagatan ko masesebangan a rogo o Timplo.
Piyakimbaalan ai o dato sii ko towanga sii ko kapantaran sa Yordan ko pageletan a Sokot ago giya Saritan.
Kagiya mapasad i Solaiman so langon a galebek ko kiyabangona niyan ko Timplo o Allah na inisoled iyan on so manga nganin san a inisenggay ron o ama iyan a Daod a so manga pirak manga bolawan ago so langon a pagigimo na tiyago iyan ai ko manga rowang a peteliyongan sa tamok sii ko Timplo o Tohan.
Oriyan iyan na piyakisogoan i Solaiman so manga pelokelokesen sa Israil a rakes o manga olowan ko manga mbatabataa a Israil ago so manga nakoda ko manga pamiliya a domarpa siran sa Yarosalim kaan iran mawit ko Timplo so Kaban sa Kapasadan o Allah a poon ko siti o Daod a giya Siyon.
Na so langon a manga mama sa Israil na miyalimod ko dato sii ko masa o kapista ko ikapito a olanolan.
Kagiya mamakaoma so langon a pelokelokesen sa Israil na kinowa o manga Libitiyo so Kaban
Na inawidan iran ai ko Timplo. So manga imam ago so manga Libitiyo na inawidan iran roo pen so Barombarong a dii Telabokan a rakes o langon o manga soti a kasangkapan on.
Na si Solaiman ago so langon o manga Israil a moonot on a mitimotimo ko hadapan o Kaban na mikorban siran sa tanto a madakel a manga bilibili ago manga sapi a di iran den kisorat o di na keitong i kadakel iyan.
Oriyan iyan na inisoled o manga imam so Kaban sa Kapasadan o Allah ko Timplo sii ko darpa iyan ko Lebi a Soti a Darpa na sii ran inibetad ko atag o manga papak o piyagtaotaw a manga malaikat.
Kikabebekar so manga papak iran ko liyawaw o bebetadan ko Kaban na kasasayapan iran so Kaban ago so manga ipetibal on.
Matas angkai a manga tibal a domodogar a poon ko Kaban na pekeilay so manga poro iran sii ko onaan o Lebi a Soti a Darpa ogaid na kena a ba pekeilay sii sa liyo o Soti a Darpa. Na ndodoo den ai sa taman imanto.
Da den a matatago ko soled o Kaban a rowar ko dowa timan a mapapapan a manga ator a inisoled on i Mosa sii sa Palaw a Sinay a ron mimbaal so Allah sa kapasadan mipantag ko manga Israil isako makaliyo siran sa Misir.
Mandiyadi na miyangangarapan si Solaiman a tig iyan a Ya Allah miyatero o ka a keden ka ko makapal a maliboteng.
Ogaid na inibangon aken seka sa mala i bantogan a Timplo a kekadenan ka sa taman sa pakataman.
Na giyoto a somiyangor si Solaiman ko langon o manga taw sa Israil a kititindeg roo na riyakmatan iyan siran a tig iyan
Podin so Allah a Tohan o Israil a nggolalan ko kapaar iyan na minitoman iyan so initopa niyan ko ama aken Daod. Ka pitero iyan on a
Ipoon ko kiyapakaliyowa ko ko manga pagtaw aken sa Misir na da ako den toro sa siti sii ko apiya anda ko manga mbatabataa a Israil a mbangonan sa timplo a kibantog ko Ingaran aken aya pen o ba ako toro sa dato a makapegolowan ko manga pagtaw aken a Israil.
Ogaid na imanto na pinili aken a Yarosalim a ron matago so Ingaran aken ago initoro aken si Daod a makandato ko manga pagtaw aken a Israil. 
Na pitero pen i Solaiman a Miyakasingayo so ama aken a Daod sa kambangon iyan sa timplo a kibantog ko Ingaran o Allah a Tohan o Israil.
Ogaid na pitero on o Allah a Mapiya so kasisingayoa ngka ko kambangon ka sa timplo a kibantog ko Ingaran aken.
Inonta bo na kena a ba seka i pekabangon on ka so wata a ka a rogo o ka. Sekaniyan i pekabangon ko Timplo a kibantog ko Ingaran aken.
Na initoman den o Allah so minitopa niyan. Kiyasambian aken so ama aken a Daod na moontod ako imanto ko korsi o ndatoan a Israil a so den so initopa o Allah na biyangon aken so Timplo a pekibantog ko Ingaran o Allah a Tohan o Israil
Na ron aken inibetad so Kaban a aya katatagoan ko Kapasadan a pimbaalan o Allah mipantag ko manga Israil.
Mandiyadi na tominindeg si Solaiman ko danga o aparan o Allah sii ko hadapan o malilimod a manga Israil na inibayaw niyan a manga lima niyan. (
Aden a kiyambaalan i Solaiman a tombaga a pelataporma a dowa ago tenga ka mitros a katas iyan ago kaolad iyan ago isa ago tenga ka mitros a kaporo iyan na inibetad iyan ai ko lembak o lamalama sa liyo. Miyanik sekaniyan on ago somiyodiyod ko pekeilay ron o langon o manga taw na inibayaw niyan sa langit a manga lima niyan.)
Na pitero iyan a Ya Allah a Tohan o Israil da den a ba ngka datar a tohan sii sa langit o di na sii sa doniya. Lalayon ka dii nggolalan so kapasadan ka sii ko kapepakiilain ka ko gagaw ngka ko manga oripen ka a mapaparatiyaya reka sa iklas ko manga poso iran.
Sii den ko kiyapakapasad i Solaiman mangangarapan na aden a apoy a miyakatana a poon sa langit na tiyotong iyan so pikorban a manga ayam a inipanapaat na miyapeno a bantogan o Allah so Timplo.
Na di pekasoled so manga imam ko Timplo o Allah sabap ko bantogan o Allah a minipeno on.
Kagiya mailay o langon o manga Israil so kiyapakatana o apoy ago so bantogan o Allah a minipeno ko Timplo na somiyodiyod siran a miseseko a manga paras iran ko lopa ago sinimba iran ago piyodi iran so Allah a tig iran a Mapiya sekaniyan tatap so gagaw niyan sa taman sa pakataman!
Oriyan iyan na so dato ago so langon o manga taw na somiyapaat siran ko Allah sa manga ayam a piyangorban iran.
Mikorban ago somiyapaat si Dato Solaiman sa dowa polo ago dowa nggibo a manga sapi ago magatos ago dowa polo nggibo a manga bilibili ago manga kambing. Na si Solaiman ago so langon o manga taw na inisenggay iran a soti so Timplo o Tohan.
Kititindeg so manga imam ko manga darpa a inisenggay kiran a datar mambo o manga Libitiyo a kiaawid ko manga boniboniyan a inembaalan i Daod a ipepodi ko Allah. Pegosaren iyan ai igira a pepanalamat sekaniyan a tig iyan a Tatap so gagaw niyan sa taman sa pakataman! Sii sa pantag o manga Libitiyo na pepakaonin o manga imam so manga bogiyong iran a kititindeg roo so langon o manga Israil.
Siyoti i Solaiman so look o lamalama sii ko danga o Timplo o Allah na roo sekaniyan somiyapaat sa manga korban a petotongen so manga sapaat a pangenengken ago so sibo o manga ayam a dii korbanen pantag bo ko kanggiginawai ka kagiya so aparan a tombaga a pimbaalan iyan na di on kemin so langon angkai a manga sapaat.
Sa masa oto sii ko soled o pito gawii na piselasela i Solaiman ago so langon o manga Israil so Pista ko manga Lawig. Mala ini a miyalimod a manga taw a maaped on so manga taw a poon sa Libo Hamat sii sa pagotaraan taman den ko baogan sa Misir sii sa pagabagatan.
Miyakapito den gawii a kinisenggain iran a soti ko aparan ago miyakapito pen gawii so kiyaselaselaa iran ko pista na sii ko ikawalo gawii ko kapipista na mitimo siran ko soti a kalilimod.
Na sii ko tomiyalondog a gawii sii ko ikadowa polo ago telo gawii ko ikapito olan na piyamakabaling i Solaiman so manga taw a kikabababaya ago kikapipiya a ginawa iran sabap ko manga pipiya a pinggolaola o Allah para ki Daod ago si Solaiman taman ko manga pagtaw niyan a Israil.
Kagiya mapasad den i Solaiman so kiyabangona niyan ko Timplo o Allah ago so torogan o dato ago mininggolalan iyan pen so langon taman a miyapikir iyan a penggolaolaan iyan on
Na mipeyag rekaniyan so Allah sii ko kagagawii na pitero iyan on a Inampon aken so inipangangarapan ka na inaraw aken angkai a Timplo a aya den darpa a ron ako pekesepaati sa manga korban.
Igira a pelekeban ko so langit kaan di pagoran o di na sogoon ko so manga tarapan a mangangan ko manga pereperan o di na pagowitan aken sa paniyakit so manga pagtaw aken
Na o so manga pagtaw aken a bebetowan sa ngaran aken na ipangalimbabaan iran a ginawa iran ago mangangarapan siran ago panagontamanan iran so limo aken ago panalikodan iran pen so manga rarata a olaola iran na pekinegen aken siran sii sa kasorgaan na perilaan ko so manga dosa iran ago pekapiyaan aken pen so inged iran.
Pemakinegen aken ago tegoon aken sa ginawa so langon a ipepangangarapan sii sangkai a darpa.
Pinili aken angkai a Timplo ago inisenggay aken a tegoan ko Ingaran aken sa taman sa pakataman. Pegipaten ko ago kebabayaan ko sa dayon sa dayon.
So seka on peman na o pepaginetaw ka ko hadapan ko a datar o siyowa o Daod a ama a ka a di ngka dii nggolaolaan so langon a inisogo aken reka ago petomanen ka so manga pandoan ago manga kokoman aken
Na pakapembekenen ko so dii kandato o kebabadan reka a so den so initopa ko ko ama a ka a Daod isako teroon ko ron a Di ka den kedaan sa moriyataw a makapendato sa Israil.
Ogaid na o talikod kano ago indarainon iyo so manga kokoman ago manga sogoan a inibegay aken rekano ago manalagad ago somimba kano ko salakaw a manga tohan
Na mbadoten ko so manga Israil poon ko lopa aken a inibegay aken kiran ago isili aken angkai a Timplo a inisenggay aken a soti a pekibantog ko Ingaran aken na pakipetototola aken sekano ago pakipesodi aken ko langon o manga nasiyon.
Na apiya pen tanto a kababantogan imanto angkai a Timplo na so langon o pepekasagad on na pekebengang na ipagise iran a Ino ai penggolaolaa o Allah sangkai a inged ago sangkai a Timplo?
Sii ko kiyapos o dowa polo ragon na miyapasad den mangon i Solaiman so Timplo o Allah ago so torogan o dato.
Oriyan iyan na biyangon iyan peroman so manga siti a inibegay rekaniyan o dato Hiram ago piyakibalingan iyan ko manga Israil.
Na giyobat i Solaiman a Hamat Sobah na inagaw niyan.
Biyangon iyan pen a Tadmor sii ko disirto ago so kitataliyongan a manga siti roo sa Hamat.
Inompiyaan iyan a kaporoan a Bit Horon ago kababaan a Bit Horon a kikokotaan a manga siti a aden a pangeleban on ago manga gimowa a tatanggalan sa potaw.
Biyangon iyan pen a Baalat ago so langon o ped a manga siti a kitatagoan iyan sa manga tamok iyan manga karo niyan ago manga koda. Saden sa kebayaan iyan mangon na piyamangon iyan roo sa Yarosalim sa Libanon ago sii ko dalem o ndatoan iyan.
Aden a kibabaling ko inged a kena a ba siran manga Israil a maaped on so manga Hitiyo manga Amoriyo manga Pirisiyo manga Hibiyo ago so manga Hibosiyo.
Manga kiyababadan siran ko manga nasiyon a da mapolang sa tarotop o manga Israil isako matangan iran so inged na siran i piyantonan i Solaiman a dii pakanggagalebeken sa taman den imanto.
Ogaid na da tegela makanggalebek i Solaiman so manga Israil ka siran i manga sondaro niyan manga olowan ko manga sondaro manga kapitan ko manga karo niyan ago manga komokoda.
Siran pen i manga sanasanaan i Dato Solaiman a dowa gatos ago lima polo a dii makatendingan ko manga gomagalebek iyan.
Poon ko Siti o Daod na piyakaogalin i Solaiman so karoma niyan a so wata o Piraon sii ko torogan a biyangon iyan para ko karoma niyan ka pitero iyan a Di patot a ba makabaling so karoma ko ko torogan o Dato Daod ka soti so manga darpa a kiyabetadan ko Kaban sa Kapasadan o Allah.
Samaoto na somiyapaat si Solaiman ko Allah sa manga korban a petotongen sii ko aparan a pimbaalan iyan ko danga o liyoliyowan o Timplo.
Petomanen iyan so inisogo i Mosa mipantag ko ipapaliyogat a kapesapaat ko oman gawii ago sii ko manga Gawii a Idedeke sii ko manga Saribolan ago sii ko telo a kapista ko saragon a so Pista ko Kakan sa Paan a da a Tapay ron so Pista ko Kaperagon ago so Pista ko manga Lawig.
Na sii ko kapetomana i Solaiman ko manga pandoan o ama iyan a Daod na inipanoro iyan so manga lompok a imam sa kitomanen iran ko manga sangan iran ago so pen so manga Libitiyo ko manga sangan iran a dii kapagolowani ko kapepodi ago so kapegogopi ko manga imam ko manga galebek iran oman gawii. Piyakisangan iyan pen ko manga lompok a dii nggogordiya ko manga gimowa o Timplo so manga galebek iran sii ko oman i gimowa ka giyai i inisogo i Daod a so mama a miyapili o Tohan.
Da iran ndarainonen so kinggolalanen ko apiya antonaa a pandoan i Daod mipantag ko manga imam ago so manga Libitiyo ago so manga peteliyongan sa tamok.
Mininggolalan den so langon o manga galebek a miyatekdir i Solaiman ipoon ko kinibetaden ko onayan o Timplo taman ko kiyapasad iyan.
Oriyan iyan na somiyong si Solaiman sa Isiyon Gibir ago sa Ilat a sii matatago ko kilid a ragat sa inged a Idomiya.
Kagiya maneg o bai sa Siba so totolan ko bantogan i Solaiman na somiyong sekaniyan sa Yarosalim ka tepengan iyan sekaniyan sa manga reregen a pakaise. Oonotan so bai o tanto a madakel a sanasanaan iyan a rakes o manga onta a kirororanan sa manga palapa madakel a manga bolawan ago manga montiya. Kagiya makaoma sekaniyan ki Solaiman na miyakimbitiyarai ron mipantag ko langon a mapipikir iyan.
Simbag i Solaiman so langon o manga pakaise iyan da den a ba maregen rekaniyan a ba niyan di keosay ko bai.
Kagiya mapariksa o bai sa Siba so ongangen i Solaiman ago so torogan iyan a miyabangon iyan
So manga pangenengken sii ko lamisaan iyan so katatanor o manga sanasanaan iyan so manga orobarang iyan ago manga pananangel iyan sa arak a kindiditar ko manga kimon iran ago so petotongen a manga ipesepaat i Solaiman sii ko Timplo o Allah na tanto a miyabengan so bai.
Na pitero iyan ko dato a Benar so totolan reka a miyaneg aken sii ko inged aken mipantag ko miyanga papasad ka ago so ongangen ka!
Ogaid na da aken den paratiyayaa taman ko kiyapakaoma ko sii ago kiyamasaan o manga mata ko. Matamataan a apiya so sabagi ko kala o ongangen ka na da raken mapanotol ka tanto a mala a di so miyaneg aken mipantag on.
Sayana a miyakaokor so manga pagtaw ngka! Sayana a miyakaokor so manga sanasanaan ka a lalayon sisii ko hadapan ka a pepakaneg ko ongangen ka!
Podin so Allah a Tohan ka a inikasoat ka niyan ago piyakaontod ka niyan ko korsi iyan a makandato sii ko Ingaran iyan. Sabap ko kapekebabayai o Tohan ka ko manga pagtaw niyan a Israil ago so takdir iyan a pakapembekenen iyan siran sa taman sa pakataman na biyaloy ka niyan a dato iran kaan ka mindato so kokoman ago so kaontol.
Na bigan o Bai so dato sa pat nggibo ka kilo a bolawan ago tanto a madakel a manga palapa ago manga ala i arga a bato. Da den a ba datar sa kapiya angkoto a manga palapa a inibegay o Bai sa Siba ko Dato Solaiman.
(So manga lomalayag i Hiram ago so manga lomalayag i Solaiman a miyakaawid sa bolawan a poon sa Opir na miyakaawid pen sa manga tarakayo a nara ago manga montiya.
So kayo a nara na inembaalan o dato a manga towak o Timplo o Allah ago sii ko torogan o dato ago so manga alpa ago manga kotiyapi a pekeosar o manga dii mboboniboniyan. Sa da pen ai na da den a datar oto a ba miyailay sii sa Yodah.)
Na inibegay o Dato Solaiman ko Bai sa Siba so langon a miyasingayo iyan ago piyangni niyan on. Bigan iyan sekaniyan sa lawan pen ko miyawit on o bai. Oriyan iyan na gomiyanat roo so Bai na komiyasoy ko inged iyan a rakes o manga sanasanaan iyan.
So timbang o bolawan a peketarima i Solaiman oman ragon na dowa polo ago telo nggibo ka kilo a bolawan
A di on ped so pekibowis o manga padagang ago dii mamamasaan. So pen so langon o manga dato sa Arabiya ago so manga gobirnador ko manga probinsiya sa Israil na pegowitan iran si Solaiman sa manga bolawan ago manga pirak.
Mimbaal si Solaiman sa dowa gatos a manga ala a kelong a piyanesel a bolawan a aya kapened o oman i kelong na telo ago tenga ka kilo.
Mimbaal sekaniyan pen sa telo gatos a manga iito a kelong a piyanesel a bolawan a aya kapened o oman i isa on na manga dowa ka kilo. Na tiyago o dato angkai a manga kelong sii ko torogan iyan sii ko Rowang sa Kalasan sa Libanon.
Mimbaal so dato sa mala a korsi a marpil a liyapisan sa lombos a bolawan.
Nem kerit a ipepanik on na aden a pendapoan on a bolawan a oonain on. So mbala a kilid o ontoda na tatagoan sa pembatogan sa barokan a aden a inisayan on sa arimaw a pakatitindegen a iaabay ko oman i kilid iyan.
Somiyong si Rihobowam sa Sikim a ron matitimo so langon a manga Israil sa kapagidini ran on sa kadato.
Samaoto na si Yarobowam a wata i Nibat na ndodoo sa Misir ka miyakapagapas roo isako palagoyan iyan so dato Solaiman na kagiya maneg iyan so makapantag sii na miyaling sekaniyan.
Na piyakitawag o manga Israil si Yarobowam na sekaniyan ago so langon o manga Israil na somiyong ki Rihobowam ka miyakimbitiyarai siran on a tig iran a
So ama a ka a Solaiman na siyanggolayan kami niyan sa mapened a kokoong! Na pakaleboda ngka so maregen a galebek ago pakakepa ngka so kokoong a inisanggolay niyan rekami ka makipengongoripen kami reka.
Kasoy kano raken amay ka mamakatelo gawii a inisembag i Rihobowam. Na mimbabaling so manga taw.
Mandiyadi na miyakimosawir si Rihobowam ko manga pelokelokesen a odasa o Solaiman a ama iyan sii ko kaooyagoyag iyan pen. Antonaa i kimosawir iyo raken a isembag aken sangkai a manga taw? a iniise iyan kiran.
Somimbag siran a O kalimoon ka angkai a manga taw ago tepengan ka siran somoat ko kasembaga ngka kiran sa mapiya na kelalayon siran manga oripen ka.
Ogaid na da pakinega i Rihobowam so inimosawir on o manga pelokelokesen na sii baden miyakimosawir ko manga kangodaan a rese iyan a aya niyan manga mosawira sa masa oto.
Iniise iyan kiran a Antonaa i kimosawir iyo raken? Antonaa i kisembag aken sangkai a manga taw a pepangnin iran raken a kapakakep o kokoong a inisanggolay kiran o ama aken?
Na somimbag so manga kangodaan a Giyai i patot a peteroon ka ko manga taw a tig iran reka a So ama a ka na kiyokongan kami niyan sa mapened ogaid na pakakepa ngka so kokoong ami na teroa ngka kiran a So tingting aken na matiwaro a di so kasadan o ama aken!
Siyanggolayan kano o ama aken sa mapened a kokoong ogaid na pekapeneden ko pen. Liyambit kano niyan a lilit ogaid na peranegen ko sekano a bentol!
Kagiya makatelo gawii na komiyasoy si Yarobowam ago so langon a taw ki Rihobowam a giyoto den so iniinsarat iyan kiran.
Na da tomana o dato Rihobowam so inimosawir on o manga pelokelokesen ka miyakimbitiyarai sa masarangit ko manga taw
A aya tiyoman iyan na so mosawir on o manga kangodaan a tig iyan a Siyanggolayan kano o ama aken sa mapened a kokoong ogaid na pekapeneden ko pen. Liyambit kano niyan a lilit ogaid na peranegen ko sekano a bentol!
Aya sabap a da kapakinega o dato ko manga taw na kodarat o Allah angkai a miyanggolaola kaan iyan mitoman so miyatero iyan ki Yarobowam a wata i Nibat a nggolalan ko nabi Ahidiyas a taw sa Siloh.
Kagiya mailay o langon o manga Israil a da siran den pakinega o dato na inipelalis iran a Da den bes a mapembagian tano o di na mapekewali ko ndatoan o Daod a wata i Yasay! Hey manga Israil maling tano! Seka den i matao ko ndatoan ka hey Rihobowam! Na mimbabaling so langon o manga Israil.

Mandiyadi na siyogo o dato Rihobowam si Adoniram a aya tetandingan ko dii nggagalebek a somong ko manga Israil. Ogaid na riyobak iran sekaniyan a ator taman sa miyatay. Na giyoto a minggagaan mageda si Rihobowam ko karo niyan na miyakapalagoy sa Yarosalim.
Kagiya makaoma si Rihobowam sa Yarosalim na tominimo sekaniyan sa magatos ago walo polo nggibo a piyamagaraw a sondaro ko mbatabataa Yodah ago Baniyamin sa kapakipetidawa iran ko ndatoan a Israil kaan iyan mapakaasal so kandadatoi niyan on.
Ogaid na pitero o Allah ki Simayas a sogo o Tohan a
Teroa ngka ki Rihobowam a wata i Solaiman a dato sa Yodah ago sii ko langon o manga Israil ko mbatabataa a Yodah ago Baniyamin a
Giyai i kabasa o Allah Di kano pakipetidawa ko manga tonganay niyo. Baling kano langon ka giyangkai a miyanggolaola na takdir aken.  Na tiyoman iran so inisogo o Allah na mimbabaling siran a da iran gobata si Yarobowam.
Komiyaden si Rihobowam sa Yarosalim na piyangotaan iyan angkai a manga siti a milinding sa inged a Yodah
Giya Bitlihim Itam Tikowa
Bit Sor Soko Adolam
Gat Marisah Sip
Adoraim Asikah
Sorah Aiyalon ago giya Hibron. Giyai i kikakokotaan a manga siti sii ko masasakop a Yodah ago Baniyamin.
Piyakabageran iyan mbaal so manga kota on ago piyamakikadenan iyan sa manga komandir a sondaro. Piyanaliyongan iyan angkai a manga siti sa manga pangenengken lana a olibi ago arak
Ago piyanagoan iyan pen sa manga kelong ago manga bangkaw ka tanto niyan a piyakabager angkai a masasakop iyan a Yodah ago giya Baniyamin.
So manga imam ago so manga Libitiyo a kibabaling ko dalem a inged a Israil na tomatampil ki Rihobowam.
Inawaan o manga Libitiyo so manga lopa iran a pananateba ago so manga tamok iran na miyamanong siran sa Yodah ago sa Yarosalim ka kagiya si Yarobowam a dato sa Israil ago so manga wata iyan na da iran peroa o ba siran makapagimam ko Allah.
Tomiyoro si Yarobowam sa rek iyan a manga imam a makapanalagad sii ko manga aparan ko manga barahala a kambing ago manga sapi a inembaalan iyan.
Mandiyadi na so manga taw sii ko oman i mbatabataa sa Israil a kebayaan iran mangongonotan so Allah a Tohan o Israil sa iklas ko poso iran na miyamanondog siran ko manga Libitiyo sii sa Yarosalim a ron siran makasapaat sa manga korban ko Allah a Tohan o manga apo iran.
Piyakabager iran so ndatoan a Yodah ago tiyokod iran si Rihobowam a wata i Solaiman ko miyakatelo ragon ka petomanen iran sekaniyan a datar o kiyatomana iran ki Daod ago si Solaiman.
Piyangaroma i Rihobowam si Mahalat a wata i Yarimot a wata i Daod na aya ina iyan na si Abihal a wata i Iliyab ago apo i Yasay.
Na mimbawata si Mahalat sa telo a wata a manga mama a siki Yaos Simariyas ago si Saham.
Kagiya makambeken ago makabager so kandadato i Rihobowam na sekaniyan ago so langon o manga Israil na inindarainon iran so Kitab o Allah.
Na sabap ko kiyaongkira iran ko Allah na si Sisak a dato sa Misir na giyobat iyan a Yarosalim sii ko ikalima ragon a kandadato i Rihobowam.
Aya ped iyan na sanggibo ago dowa gatos a manga karo sa katidawa nem polo nggibo a kikokoda ago so di keitong a manga sondaro a taw sa Libiya Sokot ago Itiyopiya a piyakaonot iyan a poon sa Misir.
Miyaagaw niyan so kikokotaan a manga siti sa Yodah na miyaoma niyan so temanaan a Yarosalim.
Na somiyong so nabi Simayas ki Rihobowam ago sii ko manga olowan sa Yodah a miyalimod sa Yarosalim sabap ko kinikaleken iran ki Sisak na pitero iyan kiran a Giyai i kabasa o Allah Tiyalikodan ako niyo kagiya ka maoto na tiyalikodan aken sekano mambo na peladen ko sekano ki Sisak.
Na so dato ago so manga olowan sa Yodah na inipangalimbabaan iran a ginawa iran a tig iran a Maontol so Allah!
Kagiya mailay ini o Allah na pitero iyan ki Simayas a Sabap ko kinipangalimbabaanen iran sa ginawa iran na di aken siran mbinasaan ogaid na kena a ba tarotop a kapekalidasa ko kiran Di aken pakapemborngaten so gani aken sa Yarosalim a nggolalan ki Sisak
Ogaid na kedalem siran ko kadato iyan kaan iran katokawi so mbidaan o kapepanalagadi iran raken ago so kapepanalagadi iran ko manga dato o manga nasiyon sa doniya.
Na giyobat i Sisak a dato sa Misir a Yarosalim na kinowa niyan so manga ala i arga a manga tamok a matatago ko Timplo o Allah ago so matatago ko torogan o dato. Inawidan iyan ai langon a rakes o bolawan a manga kelong a inembaalan i Solaiman.
Sabap roo na mimbaal so dato Rihobowam sa tombaga a manga kelong a misambi iyan on na inisarig iyan ai ko olowan o manga gordiya ko gimowa o torogan o dato.
Igira a pesong so dato ko Timplo o Allah na pegonot on so manga gordiya a aawidan iran so manga kelong na ipekesoy iran bo ko rowang o manga gordiya.
Sabap sa inipangalimbabaan i Rihobowam a ginawa niyan na lominggaw so rarangit on o Allah na da niyan sekaniyan binasaa sa tarotop na mapiya den a kapakambebetad a Yodah.
Pepekabeken so kapaar o dato Rihobowan sii sa Yarosalim sii ko kandadato iyan. Pat polo ago isa ragon a idad iyan isako mabaloy a dato na mindato sekaniyan ko miyakasapolo ago pito ragon sii sa Yarosalim a so siti a pinili o Allah ko langon a darpa o manga mbatabataa a Israil a ron iyan tegoa so Ingaran iyan. Aya ngaran o ina iyan na si Naamah a taw sa Amon.
Miyakanggolaola sekaniyan sa marata ka kagiya da niyan pagiklasen so poso iyan ko kapepangongonotani niyan ko Allah.
So ped a miyanga sosowasowa ko kandadato i Rihobowam ipoon sa poonan na taman sa kaposan na misosorat ko ribro o nabi Simayas ago so nabi Ido a kasosoratan ko manga salsila. Lalayon so dii katidawa i Rihobowam ago si Yarobowam.
Sii ko ikasapolo ago walo ragon a kandadato i Yarobowam sa Israil na miyabaloy si Abiyas a dato sa Yodah
Na miyakandato ko miyakatelo ragon sii sa Yarosalim. Aya ngaran o ina iyan na si Maakah a wata i Oriyal a taw sa Gibiyah. Mitidawa si Abiyas ago si Yarobowam.
Miyakitidawa si Abiyas a ped iyan so pat gatos nggibo a manga sondaro niyan na inatowan sekaniyan i Yarobowam a aya ped iyan na walo gatos nggibo a manga sondaro niyan.
Miyakasengata so manga armi sii ko kapalawan sa Ipraim. Na tomiyakedeg si Abiyas ko poro o Palaw a Simaraim ago inipelalis iyan a Hey Yarobowam ago so langon o manga Israil! Pamakinega ko niyo!
Ba niyo di katawi a so Allah a Tohan o Israil na inibegay niyan ki Daod ago sii ko kebabadan on so kadadatoi sa Israil sa taman sa pakataman a nggolalan ko di den kebaroba a kapasadan?
Ogaid na si Yarobowam a wata i Nibat a so sanasanaan i Solaiman a wata i Daod na siyopak iyan baden so kadnan iyan.
Miyakipagepeda sekaniyan ko da a manga oked iyan a manga rarata a taw na siyorang iran si Rihobowam a wata i Solaiman isako kangodaan sekaniyan pen a da matadiyam ago da a bager iyan sa kaatowi niyan kiran.
Na imanto na miyatekdir iyo a kapagatowi niyo ko ndatoan o Allah a matatangan imanto o manga moriyataw i Daod. Mataan a aden a makapal a manga sondaro niyo na aawidan iyo so manga bolawan a nati a sapi a inembaalan i Yarobowam a aya niyo manga tohan.
Ogaid na piyamogaw niyo baden so manga imam o Allah a manga moriyataw i Aron ago so manga Libitiyo na tomiyoro kano sa rek iyo a manga imam a datar o pesowaan o manga taw ko salakaw a manga nasiyon. Na apiya antawaa i pekaoma a maawid sa mangoda a mama a sapi o di na pito timan a mama a bilibili a ipagidin iyan sa ginawa niyan na pembaloy sekaniyan a imam sangkoto a kena a ba tito a manga tohan iyo.
Ogaid na so sekami ron peman na so Allah i Tohan ami na da ami sekaniyan talikodi. So manga imam a pepanalagad ko Allah na manga moriyataw i Aron na so manga Libitiyo i pegogop kiran.
Oman kapipita ago perimon na pesepaat siran ko Allah sa petotongen a manga korban ago mamot a doka. Ipembetad iran so paan a ipesepaat ko Allah sii ko soti a lamisaan na petenteman iran so manga palitaan ko bolawan a petegoan sa solo oman perimon. Petomanen ami so manga taritib o Allah ogaid na tiyalikodan iyo sekaniyan!
So den so Tohan i mipageepeda ami sekaniyan i olowan ami. So manga imam iyan a kiaawid sa manga bogiyong na pekaonin iran ai sa signal sa kipetidawaan ami rekano. Hey manga Israil di niyo pagatowi so Allah a Tohan o manga apo iyo ka di kano den pekataban!
Samaoto na siyogo i Yarobowam so ped a manga sondaro niyan a makaalilit ko manga sondaro a Yodah kaan iran siran magobat roo sa likod na makasondol so lamba ko manga sondaro niyan sii sa panempang iran.
Dominingil so manga sondaro a Yodah na miyailay iran a pesondolan siran sa sangoran talikodan na gomiyoraok siran ko Allah sa tabang. Na giyoto a miyamogiyong so manga imam
Na milalalis sa matanog so manga mama sa Yodah sa kapakipetidawa iran. Sii ko kiyapelalalis iran na tiyaban o Tohan si Yarabowam ago so langon o manga Israil sii ko kamamasaan i Abiyas ago so manga sondaro a Yodah.
Piyalagoyan o manga Israil so manga sondaro a Yodah na piyalad siran o Tohan sa Yodah.
Miyatay si Abiyas na sii minilebeng ko siti o Daod. Si Asa a wata iyan na aya on somiyambi a dato na sii ko kandadato iyan na lomilintad a Yodah ko miyakasapolo ragon.
Mapiya ago ontol so dii nggolaolaan i Asa ko hadapan o Allah a Tohan iyan.
Piyangowa niyan on so manga aparan ko salakaw a manga tohan ago so manga aparan ko manga barahala sii ko manga bobongan. Piroropet iyan so babarakaten kon a manga ator ago piyamata iyan so manga polaos a toos ko katohanan a si Asirah.
Inipando iyan ko manga taw sa Yodah so kambabanoga iran ko Allah a Tohan o manga apo iran ago so katomana iran ko manga kitab ago manga sogoan iyan.
Piyangowa niyan on so manga aparan ko manga barahala sii ko manga bobongan taman ko manga aparan a petotongan sa doka sii ko langon o manga siti sa Yodah na lomilintad so ndatoan sii ko kandadatoi niyan on.
Miyangon sekaniyan sa manga siti sa dalem a Yodah ka kagiya lomilintad so inged. Da den a ba rekaniyan miyakitidawa sii sangkoto a masa ka piyakadeke sekaniyan o Allah.
Pitero iyan ko manga taw sa Yodah a Pamangonen tano angkai a manga siti ago mbaalan tano so melilibeta on sa manga kota a rakes o manga lantawa on ago manga pintoan a petanggalan sa potaw. Rektano pen angkai a inged ka kagiya piyangongonotanan tano so Allah a Tohan tano na bigan tano niyan sa kalilintad ko mbalabala. Na miyamangon siran sa manga siti ago mitegompiya siran.
Si Asa na aden a manga sondaro niyan a poon sa Yodah a telo gatos nggibo a kikagogomaanan sa manga ala a kelong ago manga bangkaw ago dowa gatos ago walo polo nggibo a poon ko mbatabataa a Baniyamin a aden mambo a manga roroni a kelong iran a rakes o manga pana. Langon ai mawaraw a manga sondaro.
Si Sirah a Itiyopiyan na siyondolan iyan a Yodah a ped iyan so isa ka miliyon a manga sondaro niyan ago telo gatos a manga karo sa katidawa na miyaoma iran a siti a Marisah.
Lominiyo si Asa sa kapagatowi niyan kiran na miyakasengata siran sii ko Balintad sa Sipatah a marani sa Marisah.
Na tiyalowan i Asa so Allah a Tohan iyan a tig iyan a Ya Allah da den a isa bo a ba pekatabang a rowar reka ko da a manga bager iran sa katabana iran ko manga ala i bager a di siran. Tabangi kami ngka ya Allah a Tohan ami ka seka i sasanaan ami na sii ko Ingaran ka na pagatowan ami angkai a makapal a manga sondaro. Ya Allah seka i Tohan ami di ngka pekidaagen a ginawa ngka ko manosiya.
Na tiyaban o Allah so manga sondaro a Itiyopiyan sii ko kamamasaan i Asa ago so manga sondaro a Yodah. Miyamalagoy so manga Itiyopiyan
Ogaid na piyanaloba siran i Asa ago so manga sondaro niyan taman den sa Gerar. Miyapolang so manga Itiyopiyan miyanga sasasa siran ko hadapan o Allah ago so armi niyan. Na tanto a mala a miyateban o manga sondaro a Yodah.
Piyaminasa iran so manga siti ko melilibeta sa Gerar ka riyaot a kalek ko Allah so manga taw ron. Pitebanan iran so langon angkai a manga siti ka tanto a madakel a tamok roo.
Mitemo so Roh o Allah ki Asariyas a wata i Odid
Na lominiyo sekaniyan ka inalaw niyan si Asa na pitero iyan on a Pamakinega ko niyo hey Asa ago sekano langon a manga taw sa Yodah ago Baniyamin! Sisii rekano so Allah sii ko kapepangongonotani niyo ron. O di niyo sekaniyan dii mbanogen na ketoon iyo ogaid na o talikodi niyo sekaniyan na telikodan kano niyan mambo.
Miyatey den a da a tito a Tohan o manga Israil da a imam a makapengendao kiran ago da kitab iran.
Ogaid na igira a pekeregenan siran na pesengor siran ko Allah a Tohan o Israil. Pembabanogen iran sekaniyan na peketoon iran.
Sangkoto a manga gawii na da a ba pekalalakaw sa mawatan a makasasarig ka tanto a masasamok so langon o manga taw ko manga inged.
So isa a nasiyon na peridoon iyan so isa a nasiyon na so isa a siti na peridoon mambo o ped a siti ka pepakaawiden o Tohan a akal iran ko mbarambarang a kamaregenan.
So sekano ron peman na pakababager kano ago di kano peloke ka mbalasan so galebek iyo.
Kagiya maneg i Asa angkai a katero ago so miyaalamat o nabi Asariyas a wata i Odid na kiyaoyatan sekaniyan. Piyangowa niyan on so langon o manga barahala sii ko dalem a Yodah ago giya Baniyamin ago sii ko manga siti a miyaagaw niyan ko kapalawan a inged sa Ipraim. Na inompiyaan iyan so aparan o Allah a matatago ko danga o liyoliyowan o Timplo o Allah.
Linimod i Asa so langon a taw sa Yodah ago sa Baniyamin taman ko manga taw a poon ko manga inged a Ipraim Manasih ago Simiyon a kibabaling kiran ka kagiya madakel a manga taw sa Israil a tomiyapi kiran sii ko kiyailaya iran a sisii so Allah ki Asa.
Miyalimod siran sa Yarosalim ko ikatelo olan ko ikasapolo ago lima ragon a kandadato i Asa.
Sangkoto a gawii na mikorban siran ko Allah sa pito gatos a manga sapi ago pito nggibo a manga bilibili ago manga kambing a poon ko miyateban iran sa Gerar.
Mimbaal siran sa kapasadan sa pengongonotanan iran so Allah a Tohan o manga apo iran sa iklas ko poso iran ago niyawa iran.
So apiya antawaa i menda mangongonotan ko Allah a Tohan o Israil na kebono apiya anda ko maito o di na mala ndatar so mama ago so babay.
Misemaya siran ko Allah a rakes o tanto a matanog a kapepemeseg iran a oonotan o kapepakaoniya ko manga bogiyong.
Inikababaya o langon a taw sa Yodah so kiyasemaya iran ka kagiya misemaya siran sa iklas ko poso iran. Mateterang siran mangongonotan ko Allah na inampon iyan siran na bigan iyan siran sa kalilintad ko mbalabala.
Sii ko ikatelo polo ago nem ragon a kandadato i Asa na si Baasa a dato sa Israil na siyondolan iyan a Yodah. Pikotaan iyan so siti a Ramah kaan iyan maren so kapeliyo ago kapesoled o apiya antawaa ko masasakop i Asa a dato sa Yodah.
Sabap roo na kinowa i Asa so manga pirak ago bolawan ko petegoan sa tamok ko Timplo o Allah na piyakiwit iyan ai ki Binhadad a dato sa Siriya a ndadato sii sa Damasko a piyakitero iyan on a
Pesadanowa ta a dowa a datar o ama aken ago so ama a ka. Katii a piyakiwitan ko seka sa bolawan ago pirak. Na barobaa ngka so kapasadan ka ago si Baasa a dato sa Israil kaan iyan kawai so inged aken.
Miyayon so dato Binhadad ko pitero o dato Asa na siyogo iyan so manga olowan o manga sondaro niyan a nggobat ko manga siti sa Israil. Na miyaagaw iran a Idiyon Dan Abilbitmaakah taman ko langon a peteliyongan a manga siti sa inged a Naptali.
Kagiya maneg ai i Baasa na ginekan iyan a kapekotai niyan sa Ramah na inawaan iyan angkai a galebek.
Mandiyadi na siyogo i Asa so langon a manga mama sa Yodah na piyangawidan iran a poon sa Ramah so manga ator ago manga tarakayo a inosar roo i Baasa a ipekota iyan on. Na inikota ini o dato Asa ko manga siti a Giba ago Mispah.
Sangkoto a masa na so nabi Hanani na somiyong ki Asa ago pitero iyan on a Sabap sa aya siyanaan ka na so dato sa Siriya a kena a ba so Allah a Tohan ka na miyakapelos baden ko lima ngka so manga sondaro o dato sa Siriya.
Ba di manga babager so manga sondaro a Itiyopiya ago giya Libiya a tanto a madakel i manga karo ago manga koda? Ogaid na sabap sa siyanaan ka so Allah na piyalad iyan siran reka.
Ka pepelayasen milay o Allah so dalem a doniya kaan iyan mapakabager so siran oto a mbabayorantang rekaniyan so manga poso iran. Minggolaola ka sa kalalalongan na ipoon imanto na tatap den a di ngka dii kapakatidawa.
Kagiya maneg ai i Asa na kiyararangitan iyan so nabi na kiyalaboso niyan. Sa masa oto na piyangarasiyan iyan pen so ped ko manga pagtaw niyan.
So langon o miyanga sosowasowa sii ko kiyandato i Asa ipoon sa poonan taman sa kaposan na miyamangisorat ko Ribro a Totolan ko manga Dato sa Yodah ago sa Israil.
Sii ko ikatelo polo ago siyaw ragon a kandadato i Asa na tiyanaan a sakit so manga ai niyan. Na apiya pen miyakaregen na da sekaniyan pagapas ko Allah ka sii baden miyagapas ko manga pamomolong.
Na sii ko ikapat polo ago isa ragon a kandadato i Asa na miyatay sekaniyan a initapi ko manga apo iyan a domedeke.
So wata i Asa a si Yahosapat na aya on miyakasambi a dato na piyakabager iyan so tindeg iyan sa kapakipetidawa iyan sa Israil.
Piyanagoan iyan sa manga sondaro so langon a kikokotaan a manga siti sa Yodah ago mimbaal sekaniyan pen sa manga kampo a sondaro sii sa dalem a Yodah taman ko manga siti sa Ipraim a miyaagaw i Asa a ama iyan.
Sisii so Allah ki Yahosapat ka kagiya sii ko kangoda niyan pen na siyowa iyan so manga okitokit o Daod a apo iyan. Da niyan angaya so katohanan a Baal
Ka pepangongonotanan iyan baden so Tohan o ama iyan ago petomanen iyan so manga sogoan iyan a kena a ba niyan pesowaa so manga okitokit o manga dato sa Israil.
Piyakambeken o Allah so ndatoan a Yodah sii ko kandadatoi niyan on. So langon o manga taw ron na pegowitan iran si Yahosapat sa manga pamemegayan na tanto a miyakala so kakawasaan iyan ago bantogan.
Mipagiiklas so poso iyan ko manga okitokit o Allah. Piyangowa iyan on sa Yodah so manga aparan ko manga barahala sii ko manga bobongan ago so manga polaos a toos ko katohanan a Asirah.
Sii ko ikatelo ragon a kandadato iyan na siyogo iyan so manga sanasanaan iyan a siki Binhail Obadiyas Sakariyas Nitanil ago si Mikayas a makapangendao sii ko manga siti sa Yodah.
Moonot kiran so manga Libitiyo a siki Simayas Nitaniyas Sibadiyas Asahil Tobiyas ago si Tobadoniyas ago so manga imam a si Ilisama ago si Yahoram.
Aawidan iran so Ribro a so Kitab o Allah na pegeneben iran so langon o manga siti sa Yodah a ipepengendao iran ai ko manga taw.
Tomiyana so kalek ko Allah ko langon a ndatoan ko melilibeta sa Yodah na da siran pakitidawa ki Yahosapat.
So ped a manga Pilistiyo na inowitan iran sekaniyan sa manga pamemegayan ago manga pirak a bowis na inowitan sekaniyan o manga taw sa Arabiya sa manga pangangayamen a pito nggibo ago pito gatos a manga bilibili ago pito nggibo ago pito gatos a manga kambing.
Tanto a pepegosor so gees i Yahosapat na miyangon sekaniyan sa manga kota ago so manga siti sii sa Yodah
A peteliyongan iyan sa madakel a manga tamok. Sii sa Yarosalim na tatagoan iyan pen sa manga tadiyam a manga sondaro
A so kinilistaan kiran na mipepasod ko manga mbawataan a kaapedan kiran. Si Adnah na aya komandir o manga sondaro a poon ko manga mbawataan sa Yodah na aden a telo gatos nggibo a manga sondaro niyan.
Samaoto na tanto a miyakala so kakawasaan ago bantogan i Yahosapat na miyakipagabanga sekaniyan ki Ahab a dato sa Israil a nggolalan ko kiyapakakemonga.
Kagiya da mamakapira ragon na somiyong sekaniyan ki Ahab ka inibentel iyan roo sa Samariya. Somiyombali si Ahab sa madakel a bilibili ago manga sapi a inikandori iyan ki Yahosapat ago so manga ped iyan na inakolan iyan sekaniyan sa kagobata iran sa Ramot Giliyad.
Iniise i Ahab ki Yahosapat a Ba ako ngka pagonoti sa kapakipetidawa aken sa Ramot Giliyad? Inisembag i Yahosapat a Oway saken na datar ka na so manga sondaro aken na datar o manga sondaro ngka pagonotan ami seka ko katidawa.
Ogaid na tig pen i Yahosapat a Makimosawir ta a daan ko Tohan.
Mandiyadi na linimod i Ahab so manga nabi a pat gatos langon a manga mama na iniise iyan kiran a Ba ami nggobata a Ramot Giliyad o di na di den? Ika roo den a inisembag iran ka peladen ai o Tohan ko lima ngka.
Ogaid na iniise i Yahosapat a Ba da a nabi o Allah sii a ron makaokit a kakeisei ta ko Allah?
Tig i Ahab a Aden pen a sakataw a mama a ron tano kiise so Allah ogaid na ipekegowad aken sekaniyan ka da a pekealamat iyan mipantag raken a ba mapiya ka lalayon den marata. Sekaniyan si Mikayas a wata i Imlah. Di patot o ba anan teroa o dato! a tig i Yahosapat.
Mandiyadi na tiyalowan i Ahab so isa ko manga sanasanaan iyan na tig iyan a Wita ngka sii nggagaan si Mikayas a wata i Imlah!
Samaoto na so dato sa Israil ago si Yahosapat a dato sa Yodah a kindiditar sa manga kimon iran ko kadadatoi na kioontod ko manga korsi iran ko darpa a pegegikan ko marani ko gimowa a isoled sa Samariya na pepangalamat so langon o manga nabi ko hadapan iran.
So isa kiran a si Sidikiyas a wata i Kinaanah na miyakambaal sa manga panga a potaw na pitero iyan a Giyai i pitero o Allah Ipenidong ka ini ko manga Isiriyan taman sa mabinasa siran!
Na datar ai mambo so pekealamat o langon a ped a manga nabi a di iran dii teroon a Gobata ngka a Ramot Giliyad ka pekataban ka ka peladen ai o Allah ko dato!
Na so mama a siyogo a merapit ki Mikayas na pitero iyan on a Ilaya ngka man ka maiisaisa so ped a manga nabi a pegalamaten iran so kapiya a bobolos o dato. Na pakaayona ngka on so katero o ka na alamata ngka mambo so mapiya.
Ogaid na pitero i Mikayas a Matamataan ko kaooyagoyag o Allah ka aya bo a mapetero aken on na so bo so pakipetero raken o Tohan aken.
Sii ko kiyapakapangadap iyan ko dato Ahab na iniise on o dato a Ba kami pakipetidawa sa Ramot Giliyad o di na di den? Gobata ngka ka pekataban ka a inisembag i Mikayas kepalad siran reka den.
Na pitero on o dato a Ba di miyakapira ko seka den mapakasepa sa aya bo a peteroon ka raken na so tito a benar sii ko Ingaran o Allah?
Tig i Mikayas a Miyailay aken so langon a manga Israil a miyamangiparak ko manga bobongan a lagid o manga bilibili a da a ba on petegikor na pitero o Allah a Giyangkai a manga taw na da a kadnan iran. Mbabaling so oman i isa kiran a lomilintad. 
Na pitero o dato sa Israil ki Yahosapat a Ba ko reka da matero a da den a pegalamaten iyan a mapiya makapantag raken ka marata bo den?
Pitero pen i Mikayas a Na pakinega ngka pen imanto so pitero o Allah! Miyailay aken so Allah a moontod ko korsi iyan a ped iyan so langon a pepanalagad on sa kasorgaan a kititindeg ko melilibeta on sii ko kawanan iyan ago diwang.
Na pitero o Allah a Antawaa i pekaagak ki Ahab sa kanggobata niyan sa Ramot Giliyad kaan roo matay? na so isa on na miyosawir sa datar ai na so isa na miyosawir sa datar oto.
Miyakakasoy si Yahosapat a dato sa Yodah sii ko torogan iyan sa Yarosalim a da a rayorayo a ginawa.
Ogaid na inalaw sekaniyan o nabi Diho a wata i Hanani na pitero iyan ko dato a Ba patot a kapagogopi ngka ko manga rarata ago so kapagampili ko siran oto a ipekegowad iran so Allah? Sabap sa pinggolaola ngka ini na kiyararangitan ka o Allah.
Inonta bo na aden a madadalem reka a mapiya ka kagiya piyamenas ka ko inged so manga polaos a toos ko katohanan a si Asirah na mananamar ka sa kapepangongonotani ngka ko Tohan.
Roo mababaling si Yahosapat sa Yarosalim ogaid na omanoman sekaniyan lomalakaw sii ko manga pagtaw niyan ipoon sa Birsiba na taman ko kapalawan a inged sa Ipraim ka pepamakakasowin iyan siran peroman sii ko Allah a Tohan o manga apo iran.
Piyanoroan iyan sa manga pangongokom so dalem a inged sii ko oman i kokotaan a siti sa Yodah.
Pitero iyan kiran a Pendapati niyo piyapiya so kapepangokom iyo ka kena a ba kano pepangokom pantag ko manosiya ka pantag ko Allah a sisii rekano igira a pegokasen iyo so kokoman.
Kagiya ka maoto na kaleken iyo so Allah ago piyapiya kano mangokom ka sii ko Allah a Tohan tano na da den a bibid on a kokoman o di na kaperamiramig aya pen o ba so katarima sa tendan.
Sii pen sa Yarosalim na initoro i Yahosapat so ped ko manga Libitiyo manga imam ago manga olowan o manga mbawataan sa Israil kaan iran pekekokom so kapekesogoka ko Kitab o Allah ago so manga di pegayonayonan o manga magiinged sa Yarosalim.
Na piyandoan iyan siran a tig iyan a Tomana niyo so manga sangan iyo sa kalek ko Allah sii ko kasasarigi rekano ago iklas ko poso iyo.
So oman i rido a pekikokom rekano o ped iyo a manga magiinged sii ko manga siti a apiya anda ko kapamono o di na mipantag ko kasogoka ko kitab manga sogoan manga kokoman o di na manga taritib na paliyogat a pakaiktiyaren iyo siran sa di iran kapakandosa ko Allah ka o ba baden makatana rekano so rarangit iyan ago sii ko manga pagari niyo. O nggolaolaa niyo ai na di kano kesala.
Kagiya maipos ai na so manga Mowabiyo manga Amoniyo a rakes o ped ko manga Miyoniyo na miyakitidawa siran ki Yahosapat.
Na aden a manga mama a miyakaoma ki Yahosapat a pitero iran on a Aden a makapal a manga sondaro a pesondol reka a makapopoon sa Idomiya roo sa sabala a Maatay a Ragat. Sisii siran den imanto sa Hasason Tamar .
Miyalek si Yahosapat na kiyokom iyan sa ginawa niyan a pagisean iyan so Allah na inipanton iyan so kapowasa ko dalem a Yodah.
Mandiyadi na so manga taw sa Yodah na miyalimod sii sa Yarosalim sa kapemangni ran ko Allah sa tabang miyakaoma siran a poon ko langon o manga siti sa Yodah.
Na tominindeg si Yahosapat ko malilimod a manga taw sa Yodah ago sa Yarosalim sii ko Timplo o Allah ko onaan o bago a lamalama
Na miyangangarapan a tig iyan a Ya Allah a Tohan o manga apo ami seka i Tohan a sesan sa kasorgaan seka i ndadato ko langon a ndatoan o manga nasiyon. Sisii reka so kapaar ago gees na da den a ba reka pekaato.
Hey Tohan ami piyamogaw ngka so kibabaling sangkai a lopa sii ko kapepekaantap kiran o manga pagtaw ngka a manga Israil na inibegay ngka ini ko kiyababadan ki Ibrahim a matangan iran sa taman sa pakataman.
Imanto na mababaling siran on na miyangon siran on sa Timplo a pesimbaan reka.
Pitero iran a O aden a makatalingoma rekami a morala apiya anda ko katidawa paniyakit o di na taon na song kami sangkai a Timplo ago tindeg kami ko danga iyan sii ko hadapan ka ka sisii ka sangkai a Timplo. Na nggoraok kami reka sa tabang sii ko kareregeni rekami na pagamponen kami ngka ago sebeten.
Ogaid na imanto na pepekaoma so manga sondaro a Amoniyo manga Mowabiyo ago manga Idomiyan! Isako makaliyo so manga Israil sa Misir na da ngka kiran pakigobaten angkai a manga inged. Sabap roo na sinilayan siran baden o manga apo ami na da iran siran binasaa.
Na ilaya ngka so imbalas iran rekami! Pekaoma siran sii sa kambogawa iran rekami ko lopa a inibegay ngka a kawali ami!
Miyatay si Yahosapat na minilebeng sekaniyan a ped o manga apo iyan sii ko Siti o Daod na si Yahoram a wata iyan na aya on somiyambi a dato.
Aya manga pagari i Yahoram na siki Asariyas Yakiyal Sakariyas Asariyaho Mikail ago si Sipatiyas langon siran manga wata i Yahosapat a dato sa Yodah.
Piyamegan siran o ama iran sa madakel a manga pamemegayan a pirak bolawan ago ped pen a manga ala i arga a nganin na piyakikibir iyan ko oman i isa kiran so isa ko kikokotaan a manga siti sa Yodah. Ogaid na inibegay niyan so kadato ki Yahoram ka sekaniyan i kaka a wata iyan.
Ogaid na kagiya mapakambeken piyapiya i Yahoram a ginawa niyan sii ko ndatoan o ama iyan na piyamono iyan langon so manga pagari niyan a rakes o ped ko manga olowan sa Israil.
Miyakatelo polo ago dowa ragon a idad i Yahoram isako mabaloy a dato na mindato sa Yarosalim ko miyakawalo ragon.
Siyowa iyan so manga okitokit o manga dato sa Israil a datar o sowasowai o pamiliya i Ahab ka kagiya miyapangaroma niyan so wata i Ahab. Minggolaola sekaniyan sa marata sii ko hadapan o Allah
Ogaid na di kabaya o Allah o ba niyan binasaa so dii kapakandato o manga kebabadan ki Daod ka mimbaal sekaniyan sa kapasadan mipantag ki Daod ago minitopa niyan on a taman sa pakataman a dii kapakandato o manga moriyataw niyan.
Sii ko kandadato i Yahoram na somiyopak a Idomiya sa Yodah na tomiyoro siran sa rek iran a dato.
Sabap roo na si Yahoram a rakes o manga olowan o manga sondaro niyan ago so langon a karo niyan na giyobat iran a Idomiya. Na linikopan siran o manga Idomiyan ogaid na kiyaleseban iyan siran sii ko kagagawii ago miyakapalagoy.
Taman den imanto na somosopak a Idomiya sa Yodah. Na somiyopak mambo a siti a Libnah sangkoto den a masa ka kagiya tiyalikodan i Yahoram so Allah a Tohan o manga apo iyan.
Liyo san pen na miyangembaal sekaniyan sa manga aparan ko manga barahala sii ko manga bobongan sa Yodah na piyakandosa niyan so manga taw sa Yarosalim a nggolalan ko kapesimbaa iran on na diyadag iyan so manga taw sa Yodah.
Na miyakatarima si Yahoram sa sorat a poon ko nabi Iliyas a aya oni niyan na Giyai i pitero o Allah a Tohan o apo ka a si Daod Da ngka sowaa so manga okitokit o ama a ka a si Yahosapat o di na si Asa a dato sa Yodah.
Ka aya siyowa a ka na manga okitokit o manga dato sa Israil na inagak ka so manga taw sa Yodah ago sa Yarosalim sa kasimba iran sa manga barahala a datar o siyowa o pamiliya i Ahab. Piyamono o ka pen so manga pagari ngka a ped ko pamiliya i ama a ka a manga pipiya siran a di seka.
Kagiya ka maoto na siksaan ka o Allah ago so manga pagtaw ngka sa tanto a maregen a rakes o manga wata a ka so manga karoma ngka ago so langon taman a rek ka.
So seka peman na ikerasay ngka so malipedes a paniyakit sa tinai a pekelonsanan oman gawii taman sa mapakaliyo niyan so manga tinai ngka.
Na piyakirido o Allah si Yahoram ko manga Pilistiyo ago manga Arab a kibabaling ko marani ko manga taw sa Itiyopiya.
Giyobat iran a Yodah ago siyoledan iran na piteban iran so langon a tamok a miyatoon iran ko torogan o dato ago piyamiyag iran pen so manga wata iyan ago manga karoma. Sabap roo na da den a ba miyalamba rekaniyan ko manga wata iyan a rowar ki Ahasiyas a so ariyari.
Kagiya maipos ai langon na piyakatelogedam o Allah si Yahoram sa di kebolongan a paniyakit sii ko tinai niyan.
Da matey sii ko kiyapopos o dowa ragon na miyakaliyo a tinai niyan na miyatay sekaniyan a tanto a mararasay. Na da perapog so manga pagtaw niyan sa ipeselasela iran on a datar o kiyaperapogi ran ko manga apo iyan.
Sa da pen ai isako aden a gomiyobat sa Yodah a ped o manga Arab na miyapamono iran langon so manga wata i Yahoram a rowar ki Ahasiyas a so ariyari. Sabap san na so manga taw sa Yarosalim na biyaloy iran sekaniyan a dato sa Yodah a makasambi ko ama iyan.
Dowa polo ago dowa ragon a idad i Ahasiyas kagiya poon ndato na mindato sekaniyan sa miyakasaragon roo sa Yarosalim. Aya ina iyan na si Ataliyas a apo i Omri a dato sa Israil.
Siyowa iyan mambo so manga okitokit o pamiliya i Ahab ka kagiya inipangendao rekaniyan i ina iyan so kanggolaola sa marata.
Miyakandosa si Ahasiyas ko Allah a datar o pesowaan o pamiliya a Ahab ka oriyan o kiyapatay o ama iyan na siran i mimbaloy a manga mosawira iyan na inagak iran sekaniyan ko kakebinasa niyan.
Tiyoman iyan so mosawir iran kagiya monot sekaniyan ki Yoram a wata i Ahab a dato sa Israil sa kiyapakitidawa iran ki Hasail a dato sa Siriya roo sa Ramot Giliyad. Miyaangel o manga Isiriyan si Yoram
Na komiyasoy sekaniyan sa Yasriil kaan kapamolongi so kiyapalii ron o manga Isiriyan roo sa Ramot ko kiyapakatidawa iran ki Hasail a dato sa Siriya. Na si Ahasiyas a wata i Yahoram a dato sa Yodah na inibentel iyan si Yoram a wata i Ahab roo sa Yasriil ka kagiya kiyapalian.
Sii ko kinibentelen iyan ki Yoram na ininggolalan o Tohan so kiyabinasaa niyan ki Ahasiyas. Kagiya makaoma si Ahasiyas na miyonot sekaniyan ki Yoram sa kambalaka iran ki Diho a wata i Nimsi a pinili o Allah a aya pekapolang ko pamiliya i Ahab.
Kagiya dii nggolalan i Diho so indaneg ko pamiliya i Ahab na minitoona iyan so ped a manga olowan sa Yodah ago so manga wata o manga tonganay i Ahasiyas a miyamangonot rekaniyan na piyamono siran langon i Diho.
Oriyan iyan na pimbabanog iyan si Ahasiyas na so manga pagtaw niyan na miyatoon iran sekaniyan sii ko katetapok iyan sa Samariya. Inowit iran ki Diho na biyono iran sekaniyan. Ogaid na inilebeng iran so bangkay niyan ka kagiya tig iran a Apo sekaniyan i Yahosapat a miyangongonotan ko Allah sa iklas ko poso iyan. Na da a sakataw bo a miyalamba ko pamiliya i Ahasiyas a ba makapendato ko ndatoan.
Kagiya katokawan i Ataliyas a ina i Ahasiyas a miyatay so wata iyan na inisogo iyan a kapamonoa ko langon a kiyababadan ko apiya antonaa a dato a miyakandato sa Yodah.
Sii ko ikapito ragon na inasa i Yahoyada so kawaraw niyan na miyakipesadanowa sekaniyan ko lima kataw a manga olowan a sondaro a si Asariyas a wata i Yahoram si Ismail a wata i Yahohanan si Asariyas a wata i Obid si Maasiyas a wata i Adayas ago si Ilisapat a wata i Sikri.
Ineneb iran a Yodah na tinimo iran so manga Libitiyo ago so manga olowan ko mbawataan a poon ko langon a manga inged sa Yodah na piyakaonot iran siran sa Yarosalim.
Na langon siran miyalimod ago mimbaal sa kapasadan mipantag ko dato Yowas sii ko Timplo o Tohan. Pitero kiran i Yahoyada a Katii so wata o dato na makapendato sekaniyan a aya kakitoman o initopa o Allah mipantag ko manga moriyataw i Daod.
Giyai i penggolaolaan niyo Amay ka somong sii so manga imam ago so manga Libitiyo a aya pekasangan ko Gawii a Idedeke na so ikatelo bagi rekano na penggordiya ko manga gimowa o Timplo
So isa a ikatelo bagi rekano na penggordiya ko torogan o dato na so pen so isa a ikatelo bagi na sii ko Onayan a Gimowa. So langon o ped a manga taw na sisii ko lamalama o Timplo o Allah.
Da a sakataw bo a ba pekasoled ko Timplo o Allah a liyo ko manga imam ago so manga Libitiyo a somasangan on. Pekasoled siran on ka kagiya masosoti siran ogaid na so langon a ped a manga mama na sii bo sa liyo a so den so sogoan o Allah.
Sekano a manga Libitiyo na sii pekakaden ko melilibeta ko dato sa kaipata niyo ron a so oman i isa rekano na kikabibindas so pedang iyan. Apiya antawaa i tomepeng somoled ko Timplo na disomala a mbonoon. Pekesagabay niyo so dato apiya anda pesong.
So manga Libitiyo ago so langon a manga mama sa Yodah na so den so inisogo kiran i Yahoyada i pinggolaola iran. So oman i isa a komandir na kinowa niyan so manga pagataw niyan a so siran oto a pekasangan ko Gawii a Idedeke ago so pen so siran oto a pekadekean ka da den bokai i Yahoyada so apiya antawaa ko sangan iyan.
Na inipamegay niyan ko manga komandir so manga bangkaw ago manga kelong a rek gowani i dato Daod a matatago ini ko Timplo o Tohan.
Piyakakaden iyan so manga gordiya sii ko melilibeta ko Timplo ago so aparan a kakapetan o oman i isa kiran so pedang iyan sa kapelindinga iran ko dato.
Mandiyadi na iniliyo i Yahoyada si Yowas na siyangkadan iyan sekaniyan ago bigan iyan sa kopiya o manga kokoman mipantag ko kadadatoi ko nasiyon. Inidinan iran sekaniyan a dato na siyalawatan sekaniyan i Yahoyada ago so manga wata iyan na inipelalis o langon o manga taw a Mamboway so dato!
Kagiya maneg i Ataliyas so kabobosigaw o manga taw a pepelalagoy ago pembesegan iran so dato na minggagaan sekaniyan somong ko manga taw roo ko Timplo.
Miyakapagidad si Yowas sa pito ragon isako mabaloy a dato na mindato sekaniyan ko miyakapat polo ragon sii sa Yarosalim. Aya ina iyan na si Sibiyas a taw sa Birsiba.
Minggolaola si Yowas sa ontol ko hadapan o Allah sii ko kaooyagoyag pen i Yahoyada a imam.
Bigan sekaniyan i Yahoyada sa dowa a karoma na mimbabawata sa manga wata a mama ago manga babay.
Kagiya malo matey na miyatekdir i Yowas a pagompiyaan iyan so Timplo o Allah.
Tinimo iyan so manga imam ago so manga Libitiyo na iniinsarat iyan kiran a Pamanong kano ko manga siti sa Yodah na panekata niyo ko langon o manga taw so bowis a paliyogat kiran oman ragon kaan miyompiya ko Timplo o Tohan iyo. Na nggagaani niyo ai! Ogaid na da nggagaani o manga Libitiyo.
Kagiya ka maoto na piyakitawag o dato si Yahoyada na iniise iyan on a Ino ngka da sogoa so manga Libitiyo sa kapanekata iran ko bowis sii sa Yodah ago sa Yarosalim? Inipaliyogat ai i Mosa a so oripen o Allah ko isa ka maginged a Israil para ko kapegompiyai ko Barombarong a katatagoan ko Kapasadan. (
So manga sakop angkoto a marata a babay a si Ataliyas na siyoledan iran gowani ago bininasa iran so Timplo o Tohan na inosar iran so langon o soti on a manga nganin sii ko kapesimbaa iran ko katohanan a Baal.)
Mandiyadi na inisogo i Yowas a mbaal so manga Libitiyo sa kaban a imbetad ko liyo o gimowa o Timplo o Allah.
Na piyakalangkap ko dalem a Yodah ago sa Yarosalim a disomala a witen o manga taw ko Allah so bowis a inipaliyogat i Mosa a oripen o Allah ko manga Israil isako ndodoo siran ko mitataog a kaden.
Inikasoat ai o langon o manga taw ago so manga olowan iran na piyangowit iran so pirak iran na piyangolog iran ko kaban taman sa miyapeno.
Igira a pepegawidan o manga Libitiyo so kaban ko manga sanasanaan o dato ago pekeilay iran a aden a mala on a pirak na so panonorat o dato ago so opisiyal o maporo a imam na pekowaan iran so matatago ko kaban na ipekesoy iran ko bebetadan on. Giyai den i di iran dii nggolaolaan oman gawii na mala a pirak a miyatimo iran.
Inibegay ini o dato ago si Yahoyada ko manga sanasanaan ko galebek ko Timplo o Allah. Na somiyokay siran sa manga pananapil sa ator manga panday sa kayo ago manga pagagalebek sa potaw ago tombaga kaan iran kaompiyai so Timplo.
Misebenar siran nggalebek na pepegosor so kapegompiyai ran on na piyakabager iran ai ago miyapakaasal so paras iyan.
Kagiya mapasad iran ai na inowit iran so miyalamba a pirak ko dato ago sii ki Yahoyada na pimbaalan iran ai a manga ladiya ago ped a manga kasangkapan a bolawan ago pirak a keosar ko kapepanalagad sii ko Timplo ago sii ko kapesepaat sa manga korban a petotongen. Sii ko tenday a omor i Yahoyada na lalayon so kapesepaat sa manga korban a petotongen sii ko Timplo o Allah.
Tanto den a miyalokes si Yahoyada a miyatarotop so omor iyan na miyakapagidad sekaniyan sa magatos ago telo polo ragon kagiya matay.
Sii sekaniyan inilebeng ko pekoboran ko manga dato ko Siti o Daod sabap ko manga pipiya a pinggolaola niyan sii sa Israil para ko Tohan ago so Timplo niyan.
Oriyan o kiyapatay i Yahoyada na so manga olowan sa Yodah na iyamanong ki Yowas na piselasela iran na piyakineg siran o dato.
Tiyalikodan iran so Timplo o Allah a so Tohan o manga apo iran na miyamanimba siran baden sa manga poloas a toos ko katohanan a Asirah ago so manga barahala. Sabap ko kasalaan iran sangkai a manga dosa na minitana so rarangit o Tohan sa Yodah ago sa Yarosalim.
Siyogoan siran o Allah sa manga nabi kaan iran siran mapakakasoy rekaniyan. Liyalangan siran o manga nabi ogaid na da iran den pakinega.
Sominep so Roh o Tohan ki Sakariyas a wata i Yahoyada a so imam na tominindeg sekaniyan ko seronsarongan o manga taw na pitero iyan a Giyai i pitero o Tohan Ino niyo pesogoka so manga sogoan o Allah? Di kano den pekabolos sa mapiya. Sabap sa tiyalikodan iyo so Allah na tiyalikodan kano niyan mambo!
Ogaid na pikediyatan iran sekaniyan sa marata na sabap ko sogoan o dato na riyobakan iran sekaniyan a ator taman sa miyatay sii ko lamalama o Timplo.
Si Amasiyas na dowa polo ago lima ragon a idad iyan isako mabaloy a dato na miyakandato sekaniyan sii sa Yarosalim ko miyakadowa polo ago siyaw ragon. Aya ina iyan na si Yahowadin a taw sa Yarosalim.
Minggolaola sekaniyan sa ontol sii ko hadapan o Allah ogaid na kena a ba iklas ko poso iyan.
Kagiya mapakambeken iyan piyapiya so kandadato iyan na piyamono iyan so manga sanasanaan a miyono ko ama iyan.
Ogaid na da niyan pamonoa so manga wata iran ka kagiya tiyoman iyan so misosorat ko Kitab o Mosa a Di kebono so ama a ba sabap ko dosa o wata iyan aya pen o ba bonoa so wata a ba sabap ko dosa o ama iyan. Ka aya bo a kibono ko taw na so rek iyan a dosa.
Linimod i Amasiyas so langon o manga mama sa Yodah ago giya Baniyamin na piyakipagolowanan iyan so oman i mbawataan iran ko manga komandir ko sesanggibo ago manga komandir ko mbabagatos. Na binilang iyan so siran oto a miyakapagidad sa dowa polo ragon o di na lawan pen na miniraot siran sa telo gatos nggibo a kepakay a masondaro a mapasang i kaosar sa bangkaw ago kelong.
Tindanan iyan pen sa telo nggibo ago pat gatos ka kilo a pirak so magatos nggibo a manga sondaro a Israil.
Ogaid na somiyong rekaniyan so isa a nabi o Tohan a tig iyan a Hey dato di ngka pekaonota angkai a manga sondaro a poon sa Israil ka so Allah na kena a ba mipageepada o manga Israil a apiya antawaa roo sa Ipraim.
Apiya pen o tomaros kano ago makitidawa sa kawaraw na pekitaban kano o Tohan ko manga ridoay niyo ka aden a kapaar iyan sa katabangi o di na so kapakitabanen iyan rekano.
Na iniise i Amasiyas ko nabi a Antonaa i kesowa angkoto a pirak a minibegay aken ko manga sondaro a Israil? Kepakay a kabegan ka o Allah sa lawan san pen a inisembag o nabi.
Kagiya ka maoto na piyamakabaling i Amasiyas so manga sondaro a kiyatendanan iyan a poon sa Ipraim. Inikararangit iran ai ko manga taw sa Yodah na mimbabaling siran a tanto a nggagani.
Na inasa i Amasiyas so kawaraw niyan na piyagolowanan iyan so manga sondaro niyan ko Balintad a Timos a ron iyan miyapamono so sapolo nggibo a manga sondaro a Idomiyan.
Miyakadakep pen so manga sondaro a Yodah sa sapolo nggibo pen a manga mama na tiyonda iran siran ko poro o pampang ago piyangolog iran on kaan siran manga roropet ko manga ator roo sa kababaan.
Sa kapapantagan oto na so manga sondaro a Israil a piyamakabaling i Amasiyas a da niyan pakaonota ko katidawa na giyobat iran baden so manga siti sa Yodah ipoon sa Samariya na taman sa Bit Horon. Miyakapatay siran sa telo nggibo a manga taw ago miyakateban siran sa tanto a madakel.
Kagiya makabaling si Amasiyas ko oriyan o kiyatabana niyan ko manga Idomiyan na initelon iyan so manga barahala o manga taw sa Sair. Piyamakatindeg iyan ai a manga katohanan iyan na pesodiyod sekaniyan on ago pesepaat on sa petotongen a soasoat.
Tanto ai a inikararangit o Allah na somiyogo sekaniyan ki Amasiyas sa nabi a tig iyan a Ino ngka simbaa angkai a manga katohanan o salakaw a taw a da iran mapakalidas so manga pagtaw iran sii sa lima ngka?
Ogaid na sii ko di niyan pen dii katero na pitero rekaniyan o dato a Ba ami seka initoro a mosawira o dato? Kemed ka san ba ka pekibono? Na tomiyareg so nabi ogaid na tig iyan pen a Katawan ko a miyakediyat o Tohan a kambinasaa niyan reka sabap sa pinggolaola ngka ini ago da ngka pakinega so mosawir aken.
Oriyan o kiyaisei i Amasiyas a dato sa Yodah ko manga mosawira iyan na inipakawit iyan angkai a katero ko dato sa Israil a si Yahowas a wata i Yahowahas a wata i Diho ka inerar iyan sa katidawa a tig iyan a Talaboka ko ngka na magadapa ta!
Ogaid na aya inisembag i Yahowas ki Amasiyas na Aden a soroken a paket roo sa Libanon a miyakiwit sa lalag ko kayo a sidro a tig iyan a Pakipangaromaan ka so wata a ka a babay ko wata aken a mama. Ogaid na somiyagad roo a maila a binatang sa Libanon na pindepodapoan iyan angkoto a paket.
Pitero o ka sa ginawa ngka a tiyaban ka a Idomiya na mitekabor ka imanto ago miyangimporoan. Ogaid na gegenek ka baden sa walay! Ino ngka dii nggigiloba sa rido a ikebinasa ngka ago so manga taw sa Yodah?
Ogaid na da pakineg si Amasiyas ka kagiya takdir o Tohan a peladen iyan sekaniyan ko lima o ridoay niyan sabap ko kiyasimbaa niyan ko manga katohanan sa Idomiya.
Mandiyadi na gomiyobat si Yahowas a dato sa Israil na miyakaserempanga siran sii sa Bit Simis sa Yodah.
Miyataban o manga Israil so manga sondaro a Yodah na miyamalagoy siran langon a mimbabaling.
Diyakep i dato Yahowas si dato Amasiyas roo sa Bit Simis na inowit iyan sa Yarosalim na giba iyan so pangeleban a Yarosalim ipoon ko Gimowa a Ipraim taman ko Gimowa ko Rogo a dowa gatos ka mitros a katas iyan.
Piteban iyan so langon a bolawan ago pirak ago so manga kasangkapan a miyatoon iyan ko Timplo o Tohan a kikibiren i Obid Idom. Kinowa niyan pen so manga ala i arga a tamok ko torogan o dato ago miyamiyag sekaniyan pen sa manga taw na komiyasoy sa Samariya.
Si Amasiyas a wata i Yowas a dato sa Yodah na miyakapaginetaw pen ko miyakasapolo ago lima ragon oriyan o kiyapatay i Yahowas a wata i Yahowahas a dato sa Israil.
So ped a miyanga sosowasowa ko kandadato i Amasiyas na palaya den misosorat ko Ribro a Totolan ko manga Dato sa Yodah ago Israil.
Ipoon ko kiyatalikodi i Amasiyas ko kapepangongonotani niyan ko Allah na di sekaniyan dii kediyatan sa marata o manga taw roo sa Yarosalim na miyagapas sekaniyan sa Lakis. Ogaid na pitelokonan o manga ridoay niyan na biyono iran roo.
Oriyan iyan na so langon a taw sa Yodah na kinowa iran si Osiyas a sapolo ago nem ragon a idad iyan na biyaloy iran a dato a misambi ko ama iyan a si Amasiyas. (
Sekaniyan i miyangon peroman sa siti a Ilat ago inikasoy niyan ai sa Yodah ko oriyan o kiyapatay i Amasiyas.)
Sapolo ago nem ragon a idad i Osiyas kagiya poon ndato na mindato sekaniyan sa Yarosalim ko miyakalima polo ago dowa ragon. Aya ngaran o ina iyan na si Yakoliyas a taw sa Yarosalim.
Minggolaola sekaniyan sa ontol ko hadapan o Allah a datar o pinggolaola o ama iyan a si Amasiyas.
Miyangongonotan sekaniyan ko Tohan sii ko kaooyagoyag pen i Sakariyas a aya on miyangendao sa kipekeleken iyan ko Tohan. Taman ko kapepangongonotani niyan ko Allah na pepakapiyaan o Tohan so bobolos iyan.
Miyakitidawa sekaniyan ko manga Pilistiyo na pinggegeba iyan so manga pangeleban a Gat Yabnih ago giya Asdod. Oriyan iyan na piyamangon iyan peroman so manga siti ko marani sa Asdod ago sii ko ped pen a manga darpa sa Pilistiya.
Inogopan sekaniyan o Tohan ko di niyan dii kitidawaan ko manga Pilistiyo ago so manga Arab a kibabaling sa Gorbaal ago so manga Miyoniyo.
So manga Amoniyo na pembayad sa bowis ki Osiyas na lomiyangkap so bantogan iyan taman den ko temanaan a Misir ka kagiya tanto sekaniyan a miyakala i kapaar.
Sii sa Yarosalim na miyangembaal si Osiyas sa manga lantawa on sii ko Gimowa ko Rogo sii ko Gimowa ko Balintad ago sii ko kiyakorian o pangeleban.
Liyo ron pen na miyangembaal sekaniyan sa manga lantawa sii ko disirto na komiyalot roo sa madakel a paridi ka kagiya madakel a ayam iyan sii ko kababaan o manga bobongan sa Yodah taman ko kapantaran. Aden a kigagalebek iyan sii ko manga pangomaan iyan ago manga asinda a obas ko manga bobongan ago sii ko masibokar a lopa ka mababaya sekaniyan mbasok.
Aden a madakel a manga sondaro i Osiyas a tadiyam makitidawa. Pimbagibagi siran sa manga lompok a ipepasod ko manga rikord o bilangan iran a pekibiren i Yail a panonorat ago si Maasiyas a so olowan a peginsaratan i Hananiyas a isa ko sanasanaan o dato.
Aden a dowa nggibo ago nem gatos a manga olowan o manga pamiliya a menanakoda ko manga sondaro.
Aya kadakel langon o manga sondaro na telo gatos ago pito nggibo ago lima gatos a manga mama a miyabatak ko katidawa a makatitiyagar lominding ko dato ko manga ridoay niyan.
Piyamegan i Osiyas so langon o manga sondaro sa manga kelong manga bangkaw manga hilmit manga raben a potaw manga pana ago manga salibat.
Sii sa Yarosalim na piyakimbaalan iyan ko manga papasang i kapenday so manga makina a pekapekas sa manga gasa ago pekapalantig sa manga ala a ator na inipametad iyan ai sii ko manga lantawa ago sii ko manga rogo o pangeleban o siti. Na lomiyangkap so bantogan iyan sa mawatan marani ka mala a kiyatabangi ron o Tohan taman sa miyakala so gees iyan.
Ogaid na kagiya makala den i gees si Osiyas na miyangimporoan sekaniyan a aya niyan inikaroseng. Miyakandosa sekaniyan ko Allah a Tohan iyan ka somiyoled sekaniyan ko Timplo o Allah sa katotong iyan on sa doka sii ko aparan a petotongan sa doka.
Ogaid na tiyondog sekaniyan i Asariyas a so imam a oonotan o walo polo a manga wawaraw a manga imam o Allah.
Siyaparan iyan so dato a tig iran a Di reka mapapatot Osiyas a ba ka totong sa doka sii ko Allah! So bo so manga imam a kiyababadan ki Aron i singgayan a pepekatotong sa doka. Liyo ka sangkai a soti a darpa ka miyakandosa ka ko Allah a Tohan na di ka niyan den ipengkat!
Na kiyararangitan si Osiyas a tomitindeg roo a komakapet sa petegoan sa doka a titiyagaren iyan sa katotonga niyan on. Na sii ko di niyan dii kaperangiti ko manga imam roo ko Timplo o Allah ko obay o aparan a petotongan sa doka na diyapoan a bowa so beneng iyan.
Kagiya mailay i Asariyas a maporo a imam ago so langon a ped a imam a miyabowa so beneng iyan na iniliyo iran sekaniyan nggagaan. Na mataan a kabaya iyan a makaliyo den mambo ka kagiya siniksa sekaniyan o Allah.
Pekebowa den so dato Osiyas taman ko gawii a kiyapatay niyan. Miyakakaden sekaniyan ko misisibay a walay a di den peman pekasoleden ko Timplo o Allah. So wata iyan a si Yotam na aya kiyasanaan ko torogan o dato na pindatoan iyan so manga pagtaw ko inged.
So ped a miyanga sosowasowa sii ko kandadato i Osiyas a ipoon sa poonan na taman sa kaposan na miyamangisorat o nabi Isayas a wata i Amos.
Miyakapagidad si Yotam sa dowa polo ago lima ragon kagiya poon ndato na mindato sekaniyan sa Yarosalim ko miyakasapolo ago nem ragon. Aya ngaran o ina iyan na si Yarosah a wata i Sadok.
Minggolaola sekaniyan sa ontol sii ko hadapan o Allah a so den so siyowa i Osiyas a ama iyan ogaid na kena a ba niyan datar ka da sekaniyan soled ko Timplo o Allah sa katotong iyan sa doka. Ogaid na itataros den o manga taw sa Yodah so marata a manga okitokit iran.
Biyangon peroman i Yotam so Gimowa sa Poro sii ko Timplo o Allah na mala a kiyanggalebeka niyan ko kiyaompiyai ko pangeleban ko bobongan sa Opil.
Miyamangon sekaniyan sa manga siti sii ko kapalawan sa Yodah ago manga kota ago manga lantawa sii ko manga kalasan on.
Miyakitidawa si Yotam ko dato o manga Amoniyo ago so manga sondaro niyan na tiyaban iyan siran. Sangkoto a ragon miyakabayad siran on sa telo nggibo ago pat gatos ka kilo a pirak ago telo gatos ago nem polo nggibo ka gantang a trigo ago telo gatos ago nem polo nggibo ka gantang a bantad. Na datar oto mambo sa kadakel so inowit iran on sii ko ikadowa ago ikatelo ragon.
Pepekala so gees i Yotam ka kagiya pipiyapiyaan iyan so manga okitokit iyan ko hadapan o Allah a Tohan iyan.
So ped a miyanga sosowasowa ko kandadato i Yotam a rakes on so langon a kiyapakitidawa iyan ago so ped a manga miyanggolaola niyan na misosorat ko Ribro a Totolan ko manga Dato sa Israil ago Yodah.
Dowa polo ago lima ragon a idad iyan kagiya poon ndato na mindato sekaniyan sii sa Yarosalim ko miyakasapolo ago nem ragon.
Dowa polo ragon a idad i Ahas isako mabaloy a dato na mindato sekaniyan ko miyakasapolo ago nem ragon sii sa Yarosalim. Kena a ba sekaniyan datar i Daod a apo iyan ka da sekaniyan nggolaola sa ontol sii ko hadapan o Allah.
Siyowa iyan baden so manga okitokit o manga dato sa Israil na miyangembaal sekaniyan sa manga barahala o katohanan a Baal.
Somiyapaat sekaniyan sa manga soasoat a petotongen sii ko Balintad a Hinom na apiya so manga wata iyan na inisoasoat iyan a petotongen ko apoy a aya niyan kiyasongkada ko piyakasisingay a paparangayan o manga nasiyon a piyamogaw o Allah ko kapepekaantap kiran o manga Israil.
Di sekaniyan dii korban ago petotong sa doka roo ko manga aparan ko manga barahala sii ko manga bobongan ago sii ko atag o oman i marimpoong a kayo.
Sabap sii na piyalad sekaniyan o Allah a Tohan iyan ko kapaar o dato sa Siriya. Tiyaban si Ahas o manga Isiriyan na madakel a manga pagtaw niyan a piyamiyag iran ago piyangowit roo sa Damasko. Tiyaban pen si Ahas o dato sa Israil na tanto a madakel a miyapatay o manga sondaro niyan ko manga sondaro i Ahas.
Sii ko soled o salongan bo na so dato sa Israil a si Pikah a wata i Rimaliyas na miyakapatay sekaniyan sa magatos ago dowa polo nggibo a manga sondaro a Yodah ka kagiya tiyalikodan a Yodah so Allah a Tohan o manga apo iran.
Si Sikri a sondaro a Israil na biyono iyan si Maasiyas a so wata o dato ago si Asrikam a aya sanasanaan ko torogan ago si Ilkanah a so tomalondog ko dato.
Na piyamiyag o manga sondaro a Israil so dowa gatos nggibo a manga babay ago manga wata o manga tonganay iran a taw sa Yodah. Pitebanan iran siran pen sa tanto a mala na minibaling iran ai sa Samariya.
Ogaid na so nabi o Tohan a aya ngaran iyan na si Odid na ndodoo na lominiyo sekaniyan ka inalaw niyan so manga sondaro a Israil ko kapekaoma iran sa Samariya. Na pitero iyan kiran a Sabap sa kiyararangitan o Allah a Yodah na piyakitaban iyan siran rekano. Ogaid na piyamono iyo siran sa kararangit a somiyoko sa langit!
Miyakadowa polo ago lima ragon a idad i Hisikiyas kagiya poon ndato na mindato sekaniyan ko miyakadowa polo ago siyaw ragon sii sa Yarosalim. Aya ina iyan na si Abiyas a wata i Sakariyas.
Minggolaola sekaniyan sa ontol sii ko hadapan o Allah a datar o pinggolaola i Daod a apo iyan.
Sii ko paganay a olanolan ko paganay a ragon ko kiyandato iyan na pilelekaan iyan so manga pintoan o Timplo o Allah na inompiyaan iyan ai.
Piyakisogoan iyan so manga imam ago so manga Libitiyo na tinimo iyan siran ko lamalama o Timplo sa tampar sa sebangan.
Pitero iyan kiran a Pamakinega ko niyo hey manga Libitiyo! Sotiya niyo imanto a manga ginawa niyo ago lompiyowi niyo so Timplo o Allah a Tohan o manga apo iyo. Pangowaa niyo ron so langon o manga reresik ko soti a darpa.
So manga apo tano na manga taongkir na minggolaola siran sa marata ko hadapan o Allah a Tohan tano. Inindarainon iran so darpa a kakadenan o Allah na tiyalikodan iran sekaniyan.
Pilelekeban iran so manga pintoan o liyoliyowan o Timplo na piyamareng iran so manga solo. Da siran den pamanotong sa doka aya pen o ba siran pamanapaat sa petotongen a manga soasoat sii ko soti a darpa o Tohan o Israil.
Giyanan i sabap a minitana so rarangit o Allah sa Yodah ago sa Yarosalim na biyaloy niyan siran a piyakalekelek a ipekebengang ago dii sodiin. Na mataan a kabebelembelengan iyo ai piyapiya.
So manga lokes tano na miyanga bobono sa katidawa na so manga wata tano a manga mama ago manga babay ago so manga karoma tano na miyanga bibiyag sabap sii.
Aya niyat aken na magembaal ako sa kapasadan ko Allah a so Tohan o Israil kaan rektano mapokas so somosokeyaw a rarangit iyan.
Hey manga wata ko di kano imanto pepemokebokel ka sekano i miyapamili o Allah a pemakatindeg ko hadapan iyan ago makapenalagad on ago pemakasapaat on sa petotongen a doka.
Mandiyadi na miyakasangan angkai a manga Libitiyo sa galebek Poon ko mbawataan i Kohat na si Mahat a wata i Amasay ago si Yowil a wata i Asariyas. Poon ko mbawataan i Mirari na si Kis a wata i Abdi ago si Asariyas a wata i Yahalilil. Poon ko mbawataan i Girson na si Yowas a wata i Simah ago si Idin a wata i Yowas.
Poon ko mbawataan i Ilisapan na si Simri ago si Yail. Poon ko mbawataan i Asap na si Sakariyas ago si Mataniyas.
Poon ko mbawataan i Himan na si Yahiyal ago si Simay. Poon ko mbawataan i Yadoton na si Simayas ago si Osiyal.
Giyangkai a manga taw na linimod iran so ped iran a manga Libitiyo na piyamanoti ran a manga ginawa iran. Oriyan iyan na inepoonan iran a kapelompiyowi ko Timplo o Allah a so den so inisogo o dato a ipepasod ko kitab o Allah.
Somiyoled so manga imam ko Timplo o Allah ka pelompiyowan iran na so langon taman a kena a ba soti a miyatoon iran roo na inipeliliyo iran ko lamalama o Timplo na kinowa ini o manga Libitiyo na inowit iran ko Balintad sa Kidron.
Inepoonan iran so galebek iran ko paganay a gawii ko paganay a olanolan na sii ko ikawalo gawii na miyaoma iran so liyoliyowan o Timplo. Miyakawalo pen gawii a kiyasotiya iran ko Timplo o Allah na miyapasad ai ko ikasapolo ago nem gawii ko paganay a olanolan.
Mandiyadi na somiyong siran ki dato Hisikiyas na iniripot iran on a Kiyalompiyowan ami den so intiro o Timplo o Allah a rakes o aparan a petotongan sa manga sapaat taman ko langon a kasangkapan on ago so lamisaan a pembetadan sa soti a paan a rakes o langon a igagama on.
Liyo ron pen na minikasoy ami den ago miyasoti so langon a manga nganin a kinowa on i Dato Ahas ko masa a kandadato iyan sabap ko kapegongkira niyan ko Tohan. Na sisii den ai langon ko danga o aparan o Allah.
Sii ko teked a kapipita ko talondog a gawii na linimod i dato Hisikiyas so manga sanasanaan ko siti na somiyong siran ko Timplo o Allah.
Miyawid siran roo sa pito a mama a sapi pito a mama a bilibili pito a nati a bilibili ago pito a mandangan a pekorbanen sabap ko dosa mipantag ko ndatoan ago so pamiliya o dato ago so Timplo. Siyogo o dato so manga imam a so kiyababadan ki Aron sa kisapaaten iran ko manga ayam sii ko aparan o Allah.
Kagiya ka maoto na piyangorban iran so manga sapi na kominowa so manga imam ko rogo na inipamesipesik iran ko aparan na datar ai mambo a pinggolaoloa iran ko manga mama a bilibili ago so manga nati a inipamesipesik iran so rogo o manga ayam ko aparan.
Oriyan iyan na so manga mandangan a pekorbanen sabap ko dosa na inowit ko hadapan o dato ago so malilimod a manga taw na inipanepenet iran on a manga lima iran.
Na piyanombali o manga imam so manga mandangan na inododan iran so aparan ko rogo o manga ayam a aya kakepapasa ko manga dosa o langon o manga taw ka inisogo o dato angkai a kapekorban sa petotongen ago kapekorban sabap ko dosa para ko langon o manga Israil.
Piyakakaden i Hisikiyas so manga Libitiyo ko manga darpa iran sii ko Timplo o Allah a kiaawid sa manga pandaopan manga kotiyapi ago manga alpa a ipepasod ko manga insarat a inibegay o Allah ko dato Daod a nggolalan ki Gad a nabi o dato ago so nabi Natan.
Kititindeg roo so manga Libitiyo a kikakapetan iran angkai a manga boniboniyan i Daod na kititindeg roo mambo so manga imam a kikakapet sa manga bogiyong.
Inisogo i Hisikiyas a isepaat ko aparan so korban a totongen. Na so den so kiyapooni ko kasapaat na inipoonan mambo so kapamagidaida ko Allah a sasarenganen o kapepakaoniya ko manga bogiyong ago so manga boniboniyan o Daod a dato sa Israil.
Miyakawit si Hisikiyas sa lalag ko dalem a Israil ago Yodah ago pisoratan iyan pen so manga mbatabataa a Ipraim ago Manasih ka biyantowan iyan siran sa kapakadarpa iran ko Timplo o Allah sii sa Yarosalim kaan iran maselasela so Paska o Allah a Tohan o Israil.
So dato ago so manga sanasanaan iyan ago so manga taw sa Yarosalim na miyakokom iran den sa ginawa iran a peselaselaan iran den so Paska sii ko ikadowa a olanolan.
Da iran maselasela sii ko miyatendo a masa ko paganay a olanolan ka kagiya da pen katarotopi so kadakel o manga imam a miyasoti ran a ginawa iran ago da pen malimod so manga taw sa Yarosalim.
Giyangkai a takdir na inikasoat o dato ago so langon a taw.
Sabap roo na inisogo iran a pakalangkapen ko manga taw ko dalem a Israil ipoon sa Birsiba na taman den sa Dan a domarpa siran langon sa Yarosalim sa kapeselaselaa iran ko Paska o Allah a Tohan o Israil ka kena a ba kadakelan ko manga taw a ba sii dii selasela gowani a mipepasod ko manga sogoan a misosorat ko Kitab.
Sabap ko sogoan o dato na piyakalalakaw ko dalem a Israil ago giya Yodah so manga sogo a kiaawid sa manga sorat a poon ko dato ago so manga sanasanaan iyan na giyai i misosorat on Hey manga taw sa Israil kasoy kano ko Allah a Tohan o Ibrahim Iskak ago Yakob kaan sekaniyan makakasoy sii rekano a miyalamba a miyakalidas ko kapaar o manga dato sa Asiriya.
Di niyo seyani so manga apo iyo ago so manga tonganay niyo a miyamangongkir ko Allah a Tohan o manga apo iran. Sabap san na piyalad iyan siran ko kiyalaslasa kiran a so den so pekeilay niyo.
Di kano petegas i olo a datar o manga apo iyo ka pakimbabaya kano baden ko Allah! Song kano sii ko Timplo niyan a inisenggay niyan a soti sa taman sa pakataman. Pangongonotani niyo so Allah a Tohan iyo kaan rekano mapokas so pesokeyaw a rarangit iyan.
O kasoy kano ko Allah na so manga pagari niyo ago manga wata iyo na ikepedi o manga taw a miyamakabiyag kiran na pekakasowin iran siran sangkai a inged ka makalimoon ago masalinggagaw so Allah a Tohan iyo. Di kano niyan den telikodan o kasoy kano rekaniyan.
Piyakatetepasa lomalakaw o manga sogo so manga siti sii sa Ipraim ago Manasih taman den sa Sibolon ogaid na ba siran den pisosodisodi ago piyagongatongat o manga taw.
Apiya pen oto na aden a ped ko manga taw a poon ko manga mbatabataa a Asir Manasih ago Sibolon a tomiyoman ko pandoan o dato na domiyarpa siran sa Yarosalim.
Sii pen sa Yodah na miseriat so Allah ka bigan iyan so manga taw sa maiisaisa a pamikiran sa katomana iran ko inisogo o dato ago so manga sanasanaan iyan a ipepasod ai ko katero o Allah.
Tanto a madakel a manga taw a miyalimod roo sa Yarosalim sii ko ikadowa a olanolan sa kapeselaselaa iran ko Pista ko Kakan sa Paan a da a Tapay ron.
Piyangowa iran so langon a aparan o manga barahala ago so manga aparan a petotongan sa doka na inipelelebad iran sii ko Balintad sa Kidron.
Sii ko ikasapolo ago pat gawii ko ikadowa a olanolan na piyanombali o manga taw so manga nati a bilibili para ko Paska. Na miyangaaya so manga imam ago so manga Libitiyo sabap san na piyanoti ran a ginawa iran kaan siran makaawid sa manga korban a isepaat a totongen sii ko Timplo o Allah.
Miyamanindeg siran ko manga darpa sii ko Timplo a inisenggay kiran o Kitab o Mosa a oripen o Allah na ipepamesipesik o manga imam sii ko aparan so rogo o manga korban sii ko kipendawagen on kiran o manga Libitiyo.
Madakel ko malilimod a manga taw a da iran pen manga sosoti a ginawa iran sabap san na di iran mapekorban so manga nati iran a bilibili para ko Paska. Kagiya ka maoto na so manga Libitiyo i miyakakorban ko manga bilibili iran na inisenggay iran ai a soti ko Allah.
Liyo ron pen na so kadakelan ko manga taw a poon sa Ipraim Manasih Isakar ago Sibolon na da iran manga sosoti a ginawa iran na da sa kitab i ba iran makan so pangenengken sa Paska. Ogaid na inipangangarapan siran i Hisikiyas a tig iyan a Ya Allah a Lebi a Mapiya pengnin ko a karilaan ka so oman i isa
A inipagiklas iyan so poso iyan sa kapepangongonotani niyan ko Allah a Tohan o manga apo iyan apiya pen o kena a ba sekaniyan masosoti ko kiyatomana niyan ko manga taritib o Timplo.
Na inampon o Allah so pangni i Hisikiyas na da niyan danega so manga taw.
So manga taw a miyamakadarpa sa Yarosalim na piselasela iran so Pista ko Kakan sa Paan a da a Tapay ron sii ko soled o pito gawii a tanto siran a masosonor. Oman gawii na so manga Libitiyo ago so manga imam na pepodin iran so Allah a sasarenganen siran o matanog a dii kamboboniboniyan.
Piyanalamatan i Hisikiyas so langon o manga Libitiyo sabap ko kapasang iran ko kapepanalagadi iran ko Allah. Sii ko soled o pito gawii ko dii kapista na peken iran so isesenggay a bagian iran ago pesepaat siran sa manga korban pantag bo ko kanggiginawai ago pepodin iran so Allah a Tohan o manga apo iran.
Mandiyadi na miyagayonayon so langon o malilimod sa pito pen gawii a kapeselaselaa iran ko pista. Sabap roo na miyakapito pen gawii a kiyaselasela iran on sa mala a kasosonor.
Migay si Hisikiyas sa sanggibo a manga mama a sapi ago pito nggibo a manga bilibili ago kambing a pekikan ko kalilimod na migay kiran so manga sanasanaan sa sanggibo a mama a sapi ago sapolo nggibo a manga bilibili ago kambing. Na madakel a manga imam a ininggolalan iran a kiyasotiya ko ginawa iran.
Mikeriyala so langon o isa ka maginged a Yodah a rakes o manga imam ago so manga Libitiyo ago so langon o miyalimod a poon sa Israil ago so pen so manga mananangga a kibabaling sa Israil ago sa Yodah.
Tanto a mala a kapekebabaya sii sa Yarosalim ka pikembokembo ipoon ko masa o dato Solaiman a wata i Daod a dato sa Israil na da den a miyanggolaola a ba datar ai sii sa Yarosalim.
Kagiya mapasad so kiyapista na so manga Israil a ndodoo na piyanongowan iran so langon o manga siti sa Yodah na piroropet iran so babarakaten kon a manga ator na piyamata iran so manga polaos a toos ko katohanan a Asirah. Piyaminasa iran so manga aparan ko manga barahala sii ko manga bobongan sa dalem a Yodah Baniyamin Ipraim ago giya Manasih. Kagiya mabinasa iran ai langon na mimbabaling so manga Israil ko oman i inged iyan ago sii ko walay niyan.
Pilompolompok i Hisikiyas so manga imam ago so manga Libitiyo a mipepasod ko manga sangan iran. So oman i salompok na aden a galebek iyan a so kipesepaaten ko manga korban a petotongen ago so manga korban pantag bo ko kanggiginawai so kapepanalagad ago so kapepanalamat ago kapepamodi sii ko manga gimowa o kakadenan o Allah.
Migay so dato ko rek iyan a manga ayam para ko manga ipesepaat a petotongen ko kapipita ago perimon oman gawii ago para ko manga ipesepaat a petotongen ko manga Gawii a Idedeke sii ko manga kapeseribolan ago sii ko miyanga tetendo a pista a mipepasod ko misosorat ko Kitab o Allah.
Liyo ron pen na inisogo iyan ko manga taw a kibabaling sa Yarosalim a ipesidka iran ko manga imam ago sii ko manga Libitiyo so ipapaliyogat a bagian iran kaan iran mipagiklas a ginawa iran ko kapetomana iran ko Kitab o Allah.
So den so kiyapakalangkapa ko sogoan na miyamamegay so manga Israil sa madakel a pamemegayan a so lebi a mapiya ko pereperan iran bago a arak lana a olibi gola a teneb ago so langon a ped a inionga o lopa iran. Tanto a mala a kiyaawidan o manga taw a so ikasapolo bagi ko langon taman iran.
So langon a taw a kibabaling ko manga siti sa Yodah na inawidan iran roo pen so ikasapolo bagi ko manga sapi iran manga bilibili ago manga kambing a rakes o ikasapolo bagi ko manga nganin a inisenggay iran ko Allah a Tohan iran na inipanabotod iran ai.
Pipoonan iran ai nggolaola sii ko ikatelo a olanolan na miyapasad iran sii ko ikapito a olanolan.
Kagiya makaoma si Hisikiyas ago so manga sanasanaan iyan na miyailay iran so manga mitatabotod na piyodi iran so Allah ago piyanalamatan iran so manga pagtaw niyan a Israil.
Na iniise i Hisikiyas ko manga imam ago so manga Libitiyo so makapantag ko kitatabotod a manga pamemegayan.
Somimbag si Asariyas a maporo a imam a so moriyataw i Sadok a tig iyan a Ipoon ko kapepangowit o manga taw sa manga pamemegayan iran sii ko Timplo o Allah na kiyataralowan so kekan ami ago tanto a mala angkai a miyalamba on ka riyakmatan o Allah so manga pagtaw niyan.
Inisogo i Hisikiyas a tiyagar siran sa manga rowang sii ko Timplo o Allah a peteliyongan. Pinggolaola iran ai
Na inisoled iran on so manga pamemegayan ago so manga ikasapolo bagi a inisidka. Aya siyanaan sangkai a manga nganin na si Konaniyas a Libitiyo na so pagari niyan a si Simay na aya niyan saliyo.
Aya manga komikibir a madadalem ko kadato i Konaniyas ago si Simay na siki Yahiyal Asasiyas Nahat Asahil Yarimot Yosabad Iliyal Ismakiyas Mahat ago si Binayas a initoro siran o dato Hisikiyas ago si Asariyas a so sanasanaan ko Timplo o Tohan.
Si Kori a wata i Imnah a Libitiyo a so gordiya ko Gimowa sa Sebangan na aya piyakasangan ko kapeterimaa ago so dii kambagibagia ko iklas a manga pamemegayan ko Tohan ago so manga nganin a inisenggay ko Allah.
Aya kasasarigan a manga pegogop rekaniyan sii ko manga siti o manga imam na siki Idin Miniyamin Yasowa Simayas Amariyas ago si Sikaniyas. Di iran dii mbagibagiin so manga pamemegayan sii ko ped iran a manga imam a mipepasod ko oman i lompok a kaapedan kiran a ndatar so lokes ago so kangodaan.
Pembegan iran on pen so langon a manga mama a miyakatelo ragon a idad iyan ago lawan pen a so manga ngaran iyan na mililista ko salsila a giyoto so langon a pekasoled ko Timplo o Allah a di iran dii minggolalan so manga sangan iran oman gawii a mipepasod ko lompok a kaapedan kiran.
So kinilistaan ko manga imam ko manga salsila na mipepasod ko manga mbawataan o manga apo iran na so manga Libitiyo a miyakadowa polo ragon a idad iyan ago lawan pen na mililista a mipepasod ko sangan o lompok iran.
Langon siran mililista ko manga salsila taman ko manga roroni a wata iran so manga karoma iran ago so manga wata iran a manga mama ago babay ka kagiya pipiyapiyaan iran nggolalan so kapesotiya iran ko manga ginawa iran.
So peman so manga kiyababadan ki Aron a manga imam a kibabaling ko manga siti a inisenggay kiran o di na sii ko manga pepamagonayonayan sangkai a manga siti na aden a manga mama kiran a initoro a pembagibagi ko manga bagian o oman i mama kiran ago sii ko langon o manga Libitiyo a mililista ko manga salsila.
Sii sa dalem a Yodah na aya pinggolaola o dato Hisikiyas na mapiya ago matito ago ontol sii ko hadapan o Allah a Tohan iyan.
Oriyan angkai langon a miyanggolaola i Hisikiyas sii ko kiyapangongonotan iyan na miyakaoma si Sinakarib a dato sa Asiriya na siyondolan iyan a Yodah. Piyakilikopan iyan sa manga sondaro so kikokotaan a manga siti a aya pamikiran iyan on na keagaw niyan ai.
Kagiya mailay i Hisikiyas a miyakaoma si Sinakarib a aya antap iyan na makipetidawa sa Yarosalim
Na miyapamikir iran ago so manga sanasanaan iyan ago so manga olowan a sondaro a pagolenen iran so manga bowalan a pekepoonan o ig a pepegondas roo ko liyo o siti.
Na miyatimo so madakel a taw na piyangolen iran so langon o manga bowalan ago so lawasaig a pegondas sangkoto a darpa. Ka tig iran a Ino pekatoona sa mala a ig so manga taw sa Asiriya amay ka makaoma sii?
Na minggalebek sebenar si Hisikiyas ka piyangompiyaan iyan so langon o kikatetempag ko pangeleben o siti na piyamangonan iyan pen sa manga lantawa. Mimbaal sekaniyan sa ikadowa a pangeleban ko liyo o paganay na piyakabageran iyan so Milo sii ko Siti o Daod. Mimbaal sekaniyan sa madakel a gomaan ago manga kelong
Ago tomiyoro pen sa manga komandir a sondaro a aya makapagolowan ko manga taw. Oriyan iyan na tinimo iyan siran sii ko madaya a darpa ko danga o gimowa o siti na piyangoyatan iyan siran a tig iyan a
Pakababager kano ago pakawawaraw! Di kano kelek aya pen o ba kano kadai sa inam sabap ko dato sa Asiriya ago so makapal a manga sondaro niyan ka sisii rektano so lebi a mala i gees a di so sisii rekaniyan.
Aya sisii rekaniyan na so bager o manosiya ogaid na sisii rektano so Allah a Tohan tano a pagogopan tano niyan ago makipetidawa ko manga ridoay tano. Na siyarigan o manga taw so manga katero i Hisikiyas a dato sa Yodah.
Da matey sii ko kalilikopi i Sinakarib ago so manga sondaro niyan ko siti a Lakis na siyogo iyan so manga sanasanaan iyan sa Yarosalim a piyakiawidan iyan kiran angkai a katero sii ki Hisikiyas ago so langon a taw sa Yodah a ndodoo sa Yarosalim a tig iyan a
Giyai i pitero i Sinakarib a dato sa Asiriya Antonaa i sasarigan iyo a gomegenek kano pen sa Yarosalim a malilikop?
Aya pitero rekano i Hisikiyas na Pekalidasen tano o Allah a Tohan tano ko kapaar o dato sa Asiriya. Ogaid na pegakalan kano niyan baden na pematay kano a ongos ago kawaw.
Ba di si den si Hisikiyas i miyangowa on ko manga aparan o Tohan ago so manga darpa a pesimbaan on sii ko manga bobongan a tig iyan ko manga taw sa Yodah ago sa Yarosalim a Sii bo ko isaisa a aparan na ron kano pakasimba ago ron kano pen pekatotong ko manga sapaat iyo.?
Ba niyo di katawi so inikidia ko ago so manga dato a miyaonaan aken sii ko langon a taw ko ped a manga nasiyon? Ba mapekalidas o manga tohan iran so manga taw ron ko kapaar aken?
Antawaa ko langon o manga tohan angkai a manga nasiyon a miyabinasa mi a ba niyan mapakalidas so manga pagtaw niyan ko kapaar aken? Andamanaya den i kapakalidasa rekano o tohan iyo ko kapaar aken?
Di kano pekiakal o di na pekidadag ki Hisikiyas sa datar ai! Di niyo sekaniyan peratiyayaa ka da a tohan o apiya anda a nasiyon o di na ndatoan a ba niyan mapakalidas so manga pagtaw niyan ko kapaar aken o di na so kapaar o miyanga oonaan aken a manga dato aya pen o ba kano mapakalidas o tohan iyo ko kapaar aken!
Na initaros o manga sanasanaan i Sinakarib so di iran dii kambabasai sa marata mipantag ko Allah a Tohan ago sii ko oripen iyan a si Hisikiyas.
Misorat pen si Sinakarib sa inipamagitowito iyan ko Allah a Tohan o Israil a tig iyan a So manga tohan o ped a manga nasiyon na da iran mapakalidas so manga pagtaw iran ko kapaar aken na datar oto mambo a di mapekalidas o tohan i Hisikiyas so manga pagtaw niyan ko kapaar aken.
So manga sanasanaan na inipelalalis iran ai sa matanog sa basa a Hibriyo ko manga taw a sisii ko pangeleban o siti ka pengangaleken iran siran kaan makalebod a kakeagawa iran ko siti.
Di iran dii mbabasaan so mipantag ko Tohan a Yarosalim a datar o matag sekaniyan baden barahala a katohanan o ped a nasiyon a pasad o manga lima o manosiya.
Sabap roo na miyangangarapan so dato Hisikiyas ago so nabi Isayas a wata i Amos na inigoraok iran ai ko Tohan a ndodoo sa kasorgaan.
Na somiyogo so Allah sa malaikat na piyamono iyan so langon o manga sondaro o dato a rakes o langon o manga komandir ago manga olowan iran sii ko kampo o dato sa Asiriya. Kagiya ka maoto na komiyasoy si Sinakarib ko inged iyan a tanto a kiyayaan. Na miyakaisa a gawii a ndodoo sekaniyan ko timplo o tohan iyan na so ped ko manga wata iyan na biyono iran a pedang.
Miyakasapolo ago dowa ragon a idad i Manasih kagiya poon ndato na mindato sekaniyan sii sa Yarosalim ko miyakalima polo ago lima ragon.
Minggolaola sekaniyan sa marata sii ko hadapan o Allah na siyowa iyan so piyakasisingay a manga olaola o manga nasiyon a piyamogaw o Allah ko kapepekaantap kiran o manga Israil.
Piyamangon iyan peroman so manga aparan ko manga barahala sii ko manga bobongan a piyaminasa i Hisikiyas a ama iyan mimbaal sekaniyan sa manga aparan ko katohanan a Baal ago piyamakatindeg iyan so manga polaos a aya toos ko katohanan a Asirah. Pesodiyodan ago pesimbaan iyan so langon a pamimitoonen roo sa langit.
Mimbaal sekaniyan sa manga aparan ko manga barahala sii ko Timplo o Allah a so darpa a ba di miyatero gowani o Allah a Roo ketatap so Ingaran aken sa Yarosalim sa dayon sa dayon.
Sii ko dowa a lamalama o Timplo o Allah na mimbaal sekaniyan on sa manga aparan ko langon o manga bitoon sa langit.
Piyanotong iyan so manga wata iyan a inisoasoat roo ko Balintad a Bin Hinom. Di sekaniyan dii nggolaola sa kapamantak kaperimar kapangatao na pegisean iyan so manga pendarpaan ago manga pepamangangay. Tanto a mala a kamarataan a pinggolaola niyan ko hadapan o Allah a minikakat ko rarangit iyan.
Piyakatindegan iyan sa barahala a inembaalan iyan so Timplo o Tohan a ba di miyatero o Tohan ki Daod ago so wata iyan a Solaiman a Giyangkai a Timplo ago giya Yarosalim i miyapili aken ko langon a inged o manga mbatabataa a Israil a ron aken tegoa so Ingaran aken sa taman sa pakataman.
O piyapiyai tomoman o manga Israil so langon taman a inisogo aken kiran a so Kitab so manga kokoman ago so manga taritib a minitoron ki Mosa na di aken siran den pekaawaan peroman ko lopa a inisenggay aken a rek o manga apo iran.
Ogaid na piyakateridadag i Manasih so manga taw sa Yodah ago sa Yarosalim sa di iran dii kanggolaola sa lebi pen a marata a di so manga nasiyon a piyaminasa o Allah sii ko kapepekaantap kiran o manga Israil.
Liyalangan o Allah si Manasih ago so manga pagtaw niyan ogaid na da iran ai pakinega.
Sabap roo na piyakigobat siran o Allah ko manga komandir o manga sondaro o dato sa Asiriya na diyakep iran si Manasih. Kiyaningkiran iran so ngirong iyan ago piyatong iran a rantay a tombaga na inowit iran sa Babilon.
Sii ko kapekerasay niyan na miyangangampedian sekaniyan ko Allah na tanto niyan a inipangalimbabaan a ginawa niyan ko hadapan o Tohan o manga apo iyan.
Na kagiya mangangarapan sekaniyan na miyatarima o Allah so inipangangampedian iyan na inampon iyan na inibaling sekaniyan o Allah sa Yarosalim ago sii ko ndatoan iyan. Na ipoon roo den na katawan den i Manasih a so Allah bes i Tohan.
Oriyan oto na biyangon iyan peroman so makaliliyo a pangeleban o Siti o Daod ipoon ko masesedepan a kilid o Bowalan a Gihon sii ko balintad na manaros ko gimowa a bebetowan sa Gimowa a Seda na piyakaalibet iyan ai ko bobongan a Opil na pimbaalan iyan ai a tanto a maporo. Tiyagoan iyan pen sa manga kapitan a sondaro so langon o kikokotaan a manga siti sa Yodah.
Piyangowa niyan on ko Timplo o Allah so manga katohanan o ped a nasiyon ago so barahala a piyakatindeg iyan roo taman den ko langon o manga aparan a pimbaalan iyan ko bobongan a katatagoan ko Timplo ago sii sa Yarosalim na inipelelebad iyan ai ko liyo o siti.
Oriyan iyan na inompiyaan iyan so aparan o Allah na somiyapaat sekaniyan on sa manga korban pantag bo ko kanggiginawai. Na inisogo iyan ko langon a taw sa Yodah so kapangongonotani ran ko Allah a Tohan o Israil.
Apiya pen oto na initaros o manga taw so di iran dii kakorban sii ko manga aparan ko manga bobongan ogaid na para bo ko Allah a Tohan iran.
So ped a miyanga sosowasowa ko kandadato i Manasih a rakes on so inipangangarapan iyan ko Tohan iyan ago so manga katero a pitetaro on o manga nabi sii ko Ingaran o Allah a Tohan o Israil na miyamangisorat ko Ribro a Totolan ko manga Dato sa Israil.
So kiyapangangarapan iyan ago so kiyaampona on o Tohan ago so pen so langon o manga dosa niyan ago so di niyan kaperatiyaya taman ko listaan ko manga darpa a piyamangonan iyan sa manga aparan ko manga barahala roo ko manga bobongan ago so manga darpa a piyamakatindegan iyan sa manga polaos a toos ko katohanan a Asirah ago so ped a manga barahala sa da niyan pen kipangalimbabaanen sa ginawa niyan na palaya den miyamangisorat ko manga rikord o manga nabi.
Miyatay si Manasih na inilebeng ko torogan iyan. Na so wata iyan a si Amon na aya on miyakasambi a dato.
Miyakadowa polo ago dowa ragon a idad i Amon kagiya poon ndato na mindato sekaniyan ko miyakadowa ragon sii sa Yarosalim.
Minggolaola sekaniyan sa marata ko hadapan o Allah a datar o pinggolaola o ama iyan. Piyangorbanan iyan ago sinimba niyan so langon a manga barahala a pimbaalan o ama iyan
Ogaid na kena a ba sekaniyan datar i Manasih a ama iyan ka da niyan pangalimbabaanen a ginawa niyan ko hadapan o Allah na initaralo niyan baden a di niyan dii kambaradosa
So ped ko manga sanasanaan i Amon na pikediyatan iran sekaniyan sa marata na biyono iran sii ko torogan iyan.
Miyakawalo ragon a idad i Yosiyas kagiya poon ndato na miyakandato sekaniyan ko miyakatelo polo ago isa ragon sii sa Yarosalim.
Pinggolaola niyan so ontol sii ko hadapan o Allah na siyowa iyan so manga okitokit o apo iyan a Daod da sekaniyan den silay sa kawanan o di na sa diwang.
Sii ko ikawalo ragon ko kandadato iyan a kangodaan sekaniyan pen na pipoonan iyan den mangongonotan so Tohan o apo iyan a si Daod. Sii ko ikasapolo ago dowa niyan ragon na pipoonan iyan on den komowa sii sa Yodah ago sa Yarosalim so manga aparan ko manga barahala roo ko manga bobongan so manga polaos a toos ko katohanan a Asirah ago so langon a ped a manga barahala.
Sii ko kamamasai niyan on na piyanempag iran so manga aparan ko katohanan a Baal. Pinggegeba iyan so manga aparan a pesepaatan sa doka sii ko kaporoan iran na piroropet iyan ago piyakapagombiyombi niyan so manga polaos a toos ko katohanan a Asirah ago so langon o ped a manga barahala na inikayamber iyan ai ko liyawaw o manga kobor o siran oto a mikorban on.
Piyanotong iyan pen so manga tolan o manga imam ko manga barahala sii ko liyawaw o manga aparan. Sii sangkai a okit na linimpiyowan iyan a Yodah ago Yarosalim.
Sii ko manga pagingedingedan sa Manasih sa Ipraim ago sii sa Simiyon taman den sa Naptali a rakes o miyanga bibinasa a darpa ko mbalabala on
Na pinggegeba iyan so manga aparan on ago so manga polaos a toos ko katohanan a Asirah ago piyakapagombiyombi niyan so manga barahala ago piroropet iyan so manga aparan sa doka sii sa dalem a inged a Israil. Oriyan ai na komiyasoy sa Yarosalim.
Sii ko ikasapolo ago walo ragon a kandadato i Yosiyas oriyan o kiyalimpiyowi niyan ko lopa ago so Timplo na somiyogo sekaniyan sa telo kataw ko manga sanasanaan iyan sa kaompiyai ran ko Timplo o Allah a Tohan iyan a si Sapan a wata i Asaliyas si Maasiyas a gobirnador ko siti ago si Yowas a wata i Yowahas a so panonorat.
Somiyong siran ki Hilkiyas a so maporo a imam na inibegay iran on so pirak a miyapangowit ko Timplo o Tohan. So manga Libitiyo a pepegipat ko manga pintoan na aya miyakatarima sii a poon ko manga taw sa Manasih ago sa Ipraim ago so langon a ped a manga taw sa Israil ago poon ko langon a taw sa Yodah ago Baniyamin ago so kibabaling sa Yarosalim.
Na piyalad iran so pirak ko manga mama a makatetandingan ko galebek ko Timplo o Allah na inibegay iran ai ko manga gomagalebek a magompiya ago pekaasal ko Timplo.
Bigan iran pen sa pirak so manga panday sa kayo ago manga gomagalebek a ipamasa iran sa piyanapilan a manga ator ago manga kayo para ko manga mirag ago manga dolog ko manga walay a miyanga bibinasa sabap ko kinindarainonen on o manga dato sa Yodah.
Kasasarigan so manga mama a dii nggagalebek na aya manga tetandingan kiran na si Yahat ago si Obadiyas a manga Libitiyo a poon ko mbawataan i Mirari ago si Sakariyas ago si Misolam a poon ko mbawataan i Kohat.
So ped ko manga Libitiyo na aya manga sanasanaan ko dii nggosod ko manga awid ago so langon o manga kapatas ko dii nggagalebek sa apiya antonaa. Na so ped ko manga Libitiyo na manga panonorat o di na manga pepegipat ko manga gimowa.
Sii ko kipeliyon iran ko pirak a miyapangowit ko Timplo o Allah na miyatoon o imam a si Hilkiyas so ribro a kasosoratan ko Kitab o Allah a minitoron iyan a nggolalan ki Mosa.
Na pitero i Hilkiyas ki Sapan a panonorat a Miyatoon aken so ribro a kasosoratan ko Kitab sii ko Timplo o Allah. Inibegay niyan so ribro ki Sapan
Na inowit i Sapan so ribro ko dato. Iniripot iyan on a So manga sanasanaan ka na di iran dii nggolalan so langon taman a piyakisangan ka kiran.
Kinowa iran so pirak a matatago ko Timplo o Allah na inibegay iran ko manga tetandingan ko galebek ago so kigagalebek.
Na pitero pen i Sapan ko dato a Inibegay raken i Hilkiyas a imam angkai a ribro na biyatiya ini i Sapan ko kapekenega on o dato.
Kagiya maneg o dato so manga katero o Kitab na kinisi iyan so nditaren iyan sa kiyarata a ginawa niyan.
Na siyogo iyan siki Hilkiyas Ahikam a wata i Sapan Abdon a wata i Mikah Sapan a panonorat ago si Asayas a so talasogoay o dato na pitero iyan kiran a
Ikano roo na go niyo isei so Allah para raken ago so langon a taw a miyalamba sa Israil ago sa Yodah. Kenala niyo so makapantag ko manga katero a misosorat sangkai a ribro a miyatoon. Ka tanto a mala so rarangit o Allah a initana iyan rektano sabap ko da katomana o manga apo tano ko katero o Allah. Da iran nggolalanen so langon o misosorat sangkai a ribro!
Mandiyadi na lomiyalakaw si Hilkiyas ago so ped a manga siyogo o dato na somiyong siran ko babay a nabi a si Holda a mababaling ko miyambago a pengampong sa Yarosalim. So karoma niyan a si Salom a wata i Tokat a wata i Hasrah na aya komikibir ko manga nditaren. Piyanotol iran ko babay so miyanggolaola
Na pitero iyan kiran a Aya pitero o Allah a Tohan o Israil na Teroa niyo ko mama a somiyogo rekano sii raken a
Giyai i kabasa o Allah Pagowitan ko sa morala angkai a darpa ago so kibabaling on a aya kakitoman o langon o manga sinta a misosorat ko ribro a miyabatiya ko kamamasaan o dato sa Yodah.
Tiyalikodan ako o manga taw sa Yodah ago tomiyotong siran sa doka ko salakaw a manga tohan na piyakakerangit ako iran a nggolalan ko langon a pinggolaola iran. Sabap roo na itena aken so pesokeyaw a rarangit aken sangkai a darpa na di den kepareng.
Piselasela i Yosiyas so Paska o Allah sii sa Yarosalim na so manga bilibili ko Paska na piyanombali sii ko ikasapolo ago pat gawii ko paganay a olanolan.
Piyakisangan iyan ko manga imam so manga galebek iran na piyangoyatan iyan siran sa kapanalagadi iran ko Timplo o Allah.
Na pitero iyan ko manga Libitiyo a misesenggay a soti ko Allah a aya pepamangendao ko manga Israil a Betaden iyo so soti a Kaban sa Kapasadan sii ko Timplo a biyangon i Solaiman a wata i Daod a dato sa Israil. Di den kailangan a kapeposaiya niyo ron ipoon ko isa a darpa taman ko ped a darpa. Na panalagadi niyo so Allah a Tohan iyo ago so manga pagtaw niyan a Israil.
Tiyagara niyo a manga ginawa niyo sa kapakanggalebek o oman i mbawataan iyo ago so manga lompok iyo a mipepasod ko manga insarat a inisorat i Daod a dato sa Israil ago si Solaiman a wata iyan.
Tindeg kano ko manga darpa iyo sii ko Timplo kaan iyo kaogopi so oman i pamiliya o manga ped iyo a manga Israil.
Panombalia niyo so manga nati a bilibili ko Paska. Na sotiya niyo a manga ginawa niyo kaan iyo matiyagar so manga bilibili para ko manga ped iyo ago an iran matoman so manga insarat a inibegay o Allah a nggolalan ki Mosa.
Migay si Yosiyas para ko manga taw sa madakel a manga ayam a pekorbanen ko Paska a poon ko rek iyan a tamok a telo polo nggibo a manga nati a bilibili ago manga kambing ago telo nggibo pen a manga sapi.
Migay mambo so manga sanasanaan o dato sa iklas a manga pamemegayan iran a manga ayam sii ko manga taw ago sii ko manga imam ago so manga Libitiyo. Si Hilkiyas si Sakariyas ago si Yahiyal a so manga komikibir ko Timplo o Tohan na miyamamegay siran ko manga imam sa dowa nggibo ago nem gatos a manga bilibili ago manga kambing ago telo gatos a manga sapi a mapekorban ko Paska.
So pen so manga olowan a Libitiyo a si Konaniyas ago so dowa kataw a pagari niyan a si Simayas ago si Nitanil taman ki Hasabiyas si Yail ago si Yosabad na migay siran ko manga Libitiyo sa lima nggibo a manga bilibili ago kambing ago lima gatos a manga sapi a mapekorban ko Paska.
Kagiya matiyagar den so langon taman sa kapeselaselaa ko pista na miyamanindeg so manga imam ko oman i darpa iran a rakes o manga Libitiyo sii ko oman i lompok iran a aya kiran inisogo o dato.
Na piyanombali o manga Libitiyo so manga bilibili ago so manga kambing a pekorbanen ko Paska na ipendawag iran ko manga imam so ped ko rogo a ipepemesipesik o manga imam ko aparan sii ko kapeloniti o manga Libitiyo ko manga ayam.
Inipanibay iran so manga ayam a isepaat a totongen kaan iran ai mambagibagi ko manga taw a ipepasod ko pitilokesan ko manga pamiliya iran an iran ai misapaat ko Allah a so den so misosorat ko Kitab o Mosa. Datar oto mambo a inikidia iran ko manga sapi.
Piyagiyaw iran ko apoy so manga ayam a piyangorban ko Paska a so den so okit a iniinsarat na piyakadidi iran so soti a manga sapaat sii ko manga koden ago manga lagaan ago manga kawa na pinggagaan iran ai mangenat ko langon o manga taw.
Kagiya mapasad ai na mitiyagar so manga Libitiyo sa manga ayam para sa ginawa iran ago so manga imam ka matetembang so manga imam a so kiyababadan ki Aron ko kipesepaaten iran ko manga korban a petotongen ago so manga sibo iyan taman den ko kiyagagawii niyan.
So manga paboboniboniyan a so manga kiyababadan ki Asap na sisii siran den ko manga darpa a inisenggay kiran i Daod si Asap si Himan ago si Yadoton a so nabi o dato. Na so manga gordiya ko manga gimowa na di den kailangan a ba iran awai so manga darpa iran ka so ped iran a manga Libitiyo na pitiyagaran iran siran.
Sii sangkoto a gawii na ininggolalan so langon a okitokit mipantag ko kapesimbaa ko Allah so kapeselaselaa ko Paska ago so kipesepaaten ko manga korban a petotongen a so den so inisogo o dato Yosiyas.
So langon o manga Israil a miyamakadarpa na piselasela iran so Paska sangkoto a masa ago initoman iran so Pista ko Kaken sa Paan a da a Tapay ron ko soled o miyakapito gawii.
Da den a kiyaselaselaa ko Paska a ba datar oto ipoon ko masa o nabi Samowil. Da den a isa bo ko manga dato sa Israil a ba miyakaselasela sa Paska a ba datar angkai a kiyaselaselaa on i Yosiyas a rakes o manga imam so manga Libitiyo ago so langon a taw sa Yodah ago sa Israil a miyamakadarpa roo a ped o manga taw sa Yarosalim.
Piselasela angkai a Paska sii ko ikasapolo ago walo ragon a kandadato i Yosiyas.
Kagiya maipos ai na sii ko oriyan o kiyaompiyai i Yosiyas ko Timplo na si Niko a dato sa Misir na somiyong sa Karkimis sii ko obay o Lawasaig a Yopratis ka nggobaten iyan ai. Lomiyalakaw si Yosiyas ago so manga sondaro niyan sa kapakipetidawa iran ko manga Imisiren
Ogaid na somiyogo on si Niko sa manga sogo kaan iran on matero a Da den a labet ka sangkai a kapakipetidawa aken hey dato sa Yodah. Kena a ba seka i nggobata ko sangkai a gawii ka so ndatoan a di aken dii itidawa na pitero raken o Tohan a penggagaan ako. Di ngka pesopaka so Tohan a mipageepada aken ka o ba ka niyan baden binasaa.
Ogaid na da awai i Yosiyas so dato Niko da niyan pakinega so pitero o Tohan a nggolalan ki Niko ka baden miyanangin ago tomiyaros lomalakaw sa kapakipetidawa iyan on sii ko Kapantaran sa Migido.
Sii ko di iran dii katidawa na miyasogat a pana so dato Yosiyas na pitero iyan ko manga oripen iyan a Palagowin ako niyo ka mala so pali aken!
Na kinowa iran si Yosiyas ko karo niyan na riyoran iran ko isa a karo niyan na inowit iran sa Yarosalim a ron sekaniyan miyatay. Inilebeng sekaniyan ko pekoboran ko manga apo iyan na inimboko sekaniyan o langon a taw sa Yodah ago sa Yarosalim.
Miyangantang so nabi Yaramiyas sa manga bayok a kinimbokoon ki Yosiyas na taman den imanto na pegosaren ai o langon a pababayok a manga mama ago manga babay sii ko di iran dii kimbokoon ki Yosiyas. Miyabaloy ai a adatadat sii sa Israil na miyamangisorat ai sii ko Ribro a manga Kamboboko.
So ped a miyanga sosowasowa ko kandadato i Yosiyas ago so kapetomana niyan ko misosorat ko Kitab o Allah
Kinowa o langon a taw ko inged si Yahowahas a wata i Yosiyas na biyaloy iran a dato a minisambi ki ama iyan sii sa Yarosalim.
Dowa polo ago telo ragon a idad i Yahowahas kagiya poon ndato na mindato sekaniyan sa Yarosalim ko miyakatelo olan.
Si Niko a dato sa Misir na likasan iyan si Yahowahas sa kadato sii sa Yarosalim na piyakabayad iyan a Yodah sa bowis a telo nggibo ago pat gatos ka kilo a pirak ago telo polo ago pat ka kilo a bolawan.
Na biyaloy i Niko si Iliyakim a pagari i Yahowahas a dato sa Yodah ago sa Yarosalim na siyambian iyan so ngaran i Iliyakim sa Yahoyakim. Na biniyag i Niko si Yahowahas a pagari i Iliyakim na inowit iyan sa Misir.
Dowa polo ago lima ragon a idad i Iliyakim kagiya poon ndato na mindato sekaniyan ko miyakasapolo ago isa ragon roo sa Yarosalim. Minggolaola sekaniyan sa marata sii ko hadapan o Allah a Tohan iyan.
Giyobat sekaniyan i Nibokadnisar a dato sa Babilon na piyatong iyan si Iliyakim a rantay na inowit iyan sa Babilon.
Inawidan pen i Nibokadnisar sa Babilon so ped ko manga kasangkapan ko Timplo o Allah na tiyago iyan ai sii ko torogan iyan sa Babilon.
So ped a miyanga sosowasowa ko kandadato i Yahoyakim a rakes o piyakasisingay a manga pinggolaola niyan ago so langon a marata a olaola niyan na misosorat ko Ribro a Totolan ko manga Dato sa Israil ago Yodah. So wata iyan a si Yahoyakin na aya on miyakasambi a dato.
Miyakasapolo ago walo ragon a idad i Yahoyakin kagiya poon ndato na mindato sekaniyan ko miyakatelo olan ago sapolo gawii roo sa Yarosalim. Minggolaola sekaniyan sa marata sii ko hadapan o Allah.
Sii ko kiyapooni ko ragon na piyakidakep sekaniyan o dato Nibokadnisar ago piyakiwit iyan sa Babilon a rakes o manga ala i arga a kasangkapan ko Timplo o Allah. Na biyaloy i Nibokadnisar so bapa i Yahoyakin a si Sidikiyas a dato sa Yodah ago Yarosalim.
Miyakadowa polo ago isa ragon a idad i Sidikiyas isako mabaloy a dato na mindato sekaniyan ko miyakasapolo ago isa ragon sii sa Yarosalim.
Minggolaola sekaniyan sa marata sii ko hadapan o Allah a Tohan iyan na da niyan pangalimbabaanen a ginawa niyan apiya pen liyalangan sekaniyan o nabi Yaramiyas a aya on mitero ko manga katero o Allah.
Siyopak iyan pen so dato Nibokadnisar apiya pen miyapakasepa sekaniyan i Nibokadnisar sii ko Ingaran o Tohan a tomanen iyan so dato sa Babilon. Na miyakategas so olo i Sidikiyas ago piyakategas iyan so poso iyan na da den sangor ko Allah a Tohan o Israil.
Liyo ron pen na pekitaralo so kapegongkir o manga olowan sa Yodah a rakes o manga imam ago so langon a taw. Pesowaan iran so langon a piyakasisingay a manga olaola o manga nasiyon ago pekekaraman iran so Timplo o Allah a inisenggay niyan a soti sii sa Yarosalim.
So Allah a Tohan o manga apo iran na lalayon iyan kiran pesegoon so manga nabi niyan a pepakaiktiyaren iran so manga pagtaw niyan ka kagiya ipepangalinggagaw niyan siran ago so Timplo a kakadenan iyan.
Ogaid na ba iran den pepegongatongata so manga siyogo o Tohan ago di iran dii sodiin so manga katero iyan ago pesetroon iran so manga nabi niyan taman sa mimborngat so pesokeyaw a rarangit o Allah ko manga pagtaw niyan na di den ai mapekalenggaw.
Inowit kiran o Allah so dato sa Babilon a nggobat kiran na piyamono iyan so manga kangodaan kiran sii ko Timplo. Da den a kapedi iyan apiya anda ko manga ngongoda o di na manga raga aya pen o ba so manga totoa o di na miyanga lolokes. Palaya siran den piyalad o Tohan sii ki Nibokadnisar.
Inawidan iyan so langon o manga kasangkapan a pegosaren ko Timplo o Tohan a ndatar so mala ago so maito a rakes o langon a tamok sii ko manga peteliyongan ko Timplo o Allah ago so pen so manga tamok o dato ago so manga sanasanaan iyan na piyangowit iyan ai langon roo sa Babilon.
Piyanotong o manga sondaro niyan so Timplo o Tohan ago so langon o manga torogan sa Yarosalim na piyaminasa iran so langon taman a aden a bali niyan roo na initobak iran so pangeleban o siti.
Piyamiyag iyan so langon a miyamakapagoyag ko katidawa na piyangowit iyan siran langon sa Babilon. Na miyabaloy siran a manga oripen o dato ago so manga wata iyan taman ko kiyapakatindeg o ndatoan a Pirsiya.
Miyalaslas den so lopa na mitataros den angkai a kapakambebetad iyan ko soled o miyakapito polo ragon taman ko kiyatarotop o kapakadedeke iyan a aya kinitomanen ko pitero o Allah a nggolalan ko nabi Yaramiyas.
Sii ko paganay a ragon ko kandadato i Siros sa Pirsiya na initoman o Allah so pitero iyan a nggolalan ki Yaramiyas ka inoyatan iyan si Siros a dato sa Pirsiya sa kisoraten iyan sangkai a sogoan kaan iyan mapakalangkap ko dalem a ndatoan iyan. Aya oni niyan na
Sii ko paganay a ragon ko kandadato i Siros sa Pirsiya na ininggolalan o Allah so miyatero iyan a nggolalan ko nabi Yaramiyas. Tiyawapikan iyan so poso i Siros sa kapekalangkapa niyan sangkai a sogoan ko dalem a ndatoan iyan ago so kisoraten iyan on
Giyai i pitero i Siros a dato sa Pirsiya So Allah a Tohan sa langit na inibegay niyan raken so langon a ndatoan ko doniya na initoro ako niyan a aya pekabangon sa pesimbaan rekaniyan roo sa Yarosalim sa inged a Yodah.
Apiya antawaa rekano i manga pagtaw niyan na pekasong sa Yarosalim sii sa Yodah sa kambonga niyan ko Timplo o Allah a Tohan o Israil a so Tohan a sisii sa Yarosalim. Na pengnin ko a maped rekano so Tohan iyo!
Na so manga taw ko apiya anda a darpa a ron mababaling so manga Yahodi a minitaog na kebegan iyo siran sa pirak ago bolawan manga loto ago manga pangangayamen a rakes o iklas a manga pamemegayan a isepaat iran sii ko Timplo o Tohan roo sa Yarosalim.
Mandiyadi na so manga olowan o manga mbatabataa Yodah ago Baniyamin ago so manga imam ago manga Libitiyo a rakes o oman i isa a tirang o Tohan so poso iyan na mitiyagar siran somong sa Yarosalim sa kambangona iran ko Timplo o Allah.
Inogopan siran o langon o manga siringan iran ka piyamegan iran sa manga igagama a pirak ago bolawan manga loto manga pangangayamen ago manga ala i arga a nganin a rakes o iklas a manga pamemegayan a isepaat roo ko Timplo.
Liyo ron pen na inibegay kiran o dato Siros so manga kasangkapan a miyakowa i Nibokadnisar ko Timplo o Allah sii sa Yarosalim a miyatago iyan ko pesimbaan ko manga tohan iyan.
Piyalad ai i Siros ki Mitridat a trisoriro ko ndatoan na binilang iyan ai ago inibegay niyan ki Sisbasar a isa a olowan sa Yodah.
Giyai i kadakel iran lapad a bolawan..............telo polo lapad a pirak................sanggibo kara a pirak...................dowa polo ago siyaw
Ladiya a bolawan...............telo polo ladiya a pirak...............pat gatos ago sapolo so ped a kasangkapan.........sanggibo
Giyai so minitaog a manga Yahodi a miyakaawa ko probinsiya a Babilon a miyamakakasoy sa Yarosalim ago sa Yodah a so oman i isa kiran na sii ko inged iyan. Minitaog gowani so manga pamiliya iran a miyanga bibiyag i Nibokadnisar a dato sa Babilon.
So manga magoolowan kiran na si Sirobabil si Yosowa si Nihimiyas si Sirayas si Riilayas si Mordikay si Bilsan si Mispar si Bigbay si Rihom ago si Baanah. Katii so itongan ko manga Israil a miyakakasoy
Manga mbawataan i Paros.............dowa nggibo ago magatos ago pito polo ago dowa
Manga mbawataan i Sipatiyas........ telo gatos ago pito polo ago dowa
Manga mbawataan i Arah..............pito gatos ago pito polo ago lima
Manga mbawataan i Pahatmowab a maaped ko manga pamiliya i Yosowa ago si Yowab....................dowa nggibo ago walo gatos ago sapolo ago dowa
Manga mbawataan i Ilam...............sanggibo ago dowa gatos ago lima polo ago pat
Manga mbawataan i Sato................siyaw gatos ago pat polo ago lima
Manga mbawataan i Sakay.............pito gatos ago nem polo
Manga mbawataan i Bani..............nem gatos ago pat polo ago dowa
Manga mbawataan i Bibay.............nem gatos ago dowa polo ago telo
Kagiya maoma so ikapito olan na miyakakaden den so manga Israil ko manga inged iran. Samaoto na mitimotimo so manga taw sa kaiisaisa sa Yarosalim
Na si Yosowah a wata i Yosadak ago so ped iyan a manga imam ago si Sirobabil a wata i Siyaltiyal a rakes o manga tonganay niyan na pipoonan iran mangon so aparan o Tohan o Israil kaan siran on makasapaat sa petotongen a manga soasoat a aya iran kapetomana ko misosorat ko Kitab o Mosa a sogo o Allah.
Apiya pen ipekelek iran so manga taw a kibabaling ko melilibeta kiran na biyangon iran den so aparan sii ko kaoonayan on. Na pesepaat siran on sa petotongen a manga soasoat ko Allah a melagid ko kapipita ago kaperimon.
Na tiyoman iran so misosorat ko Kitab ka piselasela iran so Pista ko manga Lawig a ipesepaat iran on so paliyogat a kadakel o petotongen a soasoat oman gawii.
Maipos oto na initaros iran so kipesepaaten ko makakakalilid a petotongen a soasoat a rakes o manga soasoat a paliyogat ko Pista ko Saribolan ago sii ko langon a miyanga tetendo a soti a kapista ko Allah ago so pen so langon a iklas a pamemegayan o manga taw a ipesoasoat ko Allah.
Ipoon ko paganay a gawii ko ikapito olan na pesepaat siran ko Allah sa petotongen a manga soasoat apiya pen da pen mibetad so onayan o Timplo o Allah.
Somiyokay so manga taw sa manga panonominto ago manga panday sa kayo. Na migay siran sa pangenengken panginginomen ago lana ko manga taw sa Sidon ago giya Tiro a imbayad ko manga troso a sidro a pegaroren iran ipoon sa Libanon taman sa Yopa ka giyoto i miyapero kiran i Siros a dato sa Pirsiya.
Sii ko ikadowa olan ko ikadowa ragon ko kiyapakaoma iran ko darpa o Timplo sii sa Yarosalim na mipoon siran nggalebek. Si Sirobabil a wata i Siyaltiyal si Yosowa a wata i Yosadak ago so ped ko manga pagari ran a rakes on so manga imam so manga Libitiyo ago so langon a miyamakakasoy sa Yarosalim poon ko kinitaogen kiran na miyamangogop ko galebek. So manga Libitiyo a miyakadowa polo ragon a idad iyan ago so manga totoa on na miyamangitoro a manga tetandingan ko dii kambalaya ko Timplo o Allah.
Si Yosowa ago so manga wata iyan ago manga tonganay niyan ago si Kadmiyal a rakes o manga wata iyan  na miyamagepeda siran sa kapekibira ko kigagalebek ko Timplo. Na inogopan siran o manga Libitiyo a maaped ko pamiliya i Hinadad.
Sii ko kinibetaden o manga panday ko onayan o Timplo o Allah na so manga imam a kisosolot sa nditaren a imam a kikakapet sa manga bogiyong ago so manga Libitiyo a kiyababadan ko Asap a kiaawid sa manga pandaopan na tominindeg siran ko darpa iran sa kapodiya iran ko Allah a giyoto den so iniinsarat o Daod a dato sa Israil.
Piyagidaidaan iran so Allah a rakes o podi ago panalamat a tig iran a Mapiya sekaniyan so limo iyan sa Israil na matatap sa taman sa pakataman! Na milalalis so langon a taw sa tanto a matanog a podipodi ko Allah sabap sa minibetad den so onayan o Timplo o Allah.
Ogaid na madakel ko miyalokes a manga imam ago manga Libitiyo ago manga olowan o pamiliya a miyakailay ko andang a Timplo na miyamakagoraok sa matanog ko kiyailaya iran ko kinibetaden ko onayan angkai a bago a Timplo. Ogaid na madakel ko manga ped na dii melalalis sa kapekebabaya.
So manga ridoay o manga taw sa Yodah ago Baniyamin na miyaneg iran a so miyamangitaog a miyamakakasoy na pembangon sa pesimbaan ko Allah a Tohan o Israil.
Sabap roo na somiyong siran ki Sirobabil ago sii ko manga olowan ko pamiliya na pitero iran a Pakaogopa kami niyo mbalay ka pesimbaan ami so Tohan iyo a datar iyo na di kami ron den dii korban ipoon ko kiyapakabalinga rekami sii i Isarhadon a dato sa Asiriya.
Ogaid na si Sirobabil si Yosowa ago so ped a manga olowan ko pamiliya sa Israil na inisembag iran a Da den a ba niyo labet sii rekami ko dii kambalaya ko pesimbaan ko Allah a Tohan o Israil. Sekami bo i mbangon on ka giyoto i inisogo rekami i Siros a dato sa Pirsiya.
Mandiyadi na so manga taw a kibabaling ko melilibeta kiran na tipengan iran komowa sa inam so manga taw sa Yodah a pepekalekan iran siran sii ko di iran dii kambalay.
Tomindan siran sa manga mama a makasorang kiran kaan mailang so manga antangan o manga Yahodi. Itataros iran ai ko langon o masa a kandadato i Siros sa Pirsiya taman den ko kiyapakandato i Dariyos sa Pirsiya.
Sii ko kiyapoon ndato i Sirksis na so manga ridoay o manga taw sa Yodah ago sa Yarosalim na misorat ko dato sa dimanda a kisopak kiran.
Oriyan ai sii ko kandadato i Artasirksis sa Prisiya na si Bislam si Mitridat si Tabiil ago so manga ped iran na misorat sa sorat ki Artasirksis. Inisorat ai sa basa Aramaik na pindiyorobasaan ko dato.
Si Rihom a gobirnador ago si Simsay a panonorat i misorat sangkai a sorat ki Artasirksis makapantag sa Yarosalim. Aya oni niyan na
Sorat ai i Rihom a so gobirnador ago si Simsay a panonorat ago so manga ped iran a so manga pangongokom ago manga olowan sii sa Tripolis Pirsiya Irik Babilon ago giya Sosa sii ko inged a Ilam
A rakes o ped a manga taw a piyakatogalin o kababantogan ago seselaan a Asorbanipal a sii niyan piyakabaling sa siti a Samariya ago sii ko ped a manga inged ko masesedepan a Lawasaig a Yopratis.
Makasampay ko Dato Artasirksis poon ko manga pagtaw ngka sa probinsiya ko masesedepan a Yopratis
Kabaya ami a katokawan o dato a so manga Yahodi a miyakasong sii a poon sa Babilon na miyaling sa Yarosalim na pembangonen iran peroman angkoto a somosopak ago marata a siti. Minibetad iran den so onayan o manga pangeleban iyan na magaan den a kakepasada iran on.
Ogaid na kabaya ami a katokawan ka Dato a o mabangon angkai a siti ago mapakaasal so manga pangeleban iyan na so manga taw ron na gominek reka mayad sa manga bowis na pekaito so manga pirak ko baitalmal o ndatoan.
Samaoto na so manga nabi a si Hagay ago si Sakariyas a wata i Ido na pepangosiyat ko manga Yahodi sii sa Yodah ago sa Yarosalim sii ko Ingaran o Tohan o Israil.
Sabap roo na si Sirobabil a wata i Siyatiyal ago si Yosowa a wata i Yosadak na mipoon siran nggalebek sa kambangona peroman ko Timplo roo sa Yarosalim na ped iran angkai a dowa a nabi o Tohan a pegogop kiran.
Ogaid na da matey na somiyong kiran si Tatnay a gobirnador ko probinsiya sa sedepan a Yopratis ago si Sitar Bosinay ago so manga ped iran na iniise iran a Antawaa i mipero rekano sa kambangona niyo sangkai a pesimbaan ago so kapakaasala ko manga keleb iyan?
Na antawaa i manga ngaran o manga taw a dii mbalay sangkai a pesimbaan?
Ogaid na pagiipaten o Tohan iran so manga olowan o manga Yahodi na da siran mapakatareg o gobirnador ago so manga ped iyan taman sa di iran kasoratan si Dariyos makapantag sii ago madawat iran so inisorat a sembag iyan.
Giyai so sorat a inipakawit o gobirnador Tatnay si Sitar Bosinay ago so ped a manga nakoda ko probinsiya sa sedepan a Yopratis sii ko Dato Dariyos
Makasampay ko Dato Dariyos Asalamo alaikom
Kabaya ami a katokawan ka Dato a somiyong kami ko darpa a pembangonan ko Timplo o kababantogan a Tohan sii sa probinsiya a Yodah. Di ini dii mbalain a manga ala a ator na petegoan sa manga tarakayo so manga pangeleban iyan. Matotordo angkai a dii kanggalebek na madilapet a kapepangosor iyan.
Inondamaan ami so manga olowan na iniise ami kiran a Antawaa i mipero rekano sa kambangona niyo sangkai a Timplo ago so kapakaasala ko manga keleb iyan?
Iniise ami kiran pen so manga ngaran iran kaan ami reka matero o antawaa i manga olowan iran.
Giyai i inisembag iran rekami Sekami i manga oripen o Tohan sa langit ago sa doniya na pembangonen ami peroman so Timplo a miyabangon den isako miyatey den a manga ragon o kababantogan a dato sa Israil.
Ogaid na sabap sa piyakakerangit o manga apo ami so Tohan sa sorga na piyalad iyan siran ki Nibokadnisar a dato sa Babilon. Bininasa niyan angkai a Timplo na initaog iyan so manga taw roo sa Babilon.
Ogaid na sii ko paganay a ragon ko kandadato i Siros sa Babilon na migay sekaniyan sa sogoan sa kambangona ko Timplo o Tohan.
Na kinowa niyan ko pesimbaan roo sa Babilon so manga kasangkapan a bolawan ago pirak a miyakowa i Nibokadnisar poon ko Timplo o Tohan sii sa Yarosalim a miyatago iyan ko pesimbaan roo sa Babilon. Na piyalad ai o Dato Siros ko mama a bebetowan sa Sisbasar a minitoro iyan a gobirnador
A tig iyan on a Awidi ngka ngkai a manga igagama na ika roo den na tagoa ngka ko Timplo roo sa Yarosalim. Na bangona ngka so Timplo o Tohan ko asal a katitindegan iyan.
Sabap roo na somiyong sii si Sisbasar na inibetad iyan so onayan iyan na ipoon sangkoto a gawii taman imanto na di den dii mbalain ogaid na da pen mapasad.
Mandiyadi na migay so Dato Dariyos sa sogoan na mimbanog siran sii ko walay a pepenimoan ko manga rikord o ndatoan roo sa Babilon.
Ogaid na so torogan sa siti a Ikbatana sii sa probinsiya a Midiya na aya kiyatoonan sa kasosoratan a minisorat on angkai a rikord
Sii ko paganay a ragon ko kandadato o Dato Siros na migay sekaniyan sa sogoan mipantag ko Timplo o Tohan sii sa Yarosalim. Aya pitero iyan na Inisogo aken a mbangonen so Timplo o darpa a pesepaatan gowani o manga Yahodi sa manga korban. Kibetad a makambeken so manga onayan iyan. Aya kaporo iyan na siyaw polo ka piya ago siyaw polo ka piya a kaolad iyan.
Aya kambaali ko manga pangeleban iyan na tetelo gontor a manga ala a ator a so oman i telo gontor na giyontoran sa manga tarakayo. So manga gasto na kebayadan poon ko pantiyari o ndatoan.
So pen so manga kasangkapan a bolawan ago pirak a miyakowa i Nibokadnisar ko Timplo roo sa Yarosalim a piyangowit iyan pen sa Babilon na ikesoy tomago sii ko manga darpa iran ko Timplo o Tohan roo sa Yarosalim.
Mandiyadi na inipakawit o Dato Dariyos angkai a sembag Makasampay ki Tatnay a gobirnador sa probinsiya sa sedepan a Yopratis ago sii ki Sitar Bosinay ago so ped iyo a manga nakoda sangkanan a probinsiya
Aawat kano sangkanan a Timplo o Tohan! Di niyo petekora so di on dii kanggalebeka. Pakibangonen iyo ko gobirnador o manga Yahodi ago so manga olowan iran so Timplo sii ko andang a kababangonan on.
Liyo ron pen na inisogo aken a tabangi niyo angkanan a manga olowan a Yahodi sii ko kapembalaya iran on. So manga gasto iran na palaya kebayadan poon ko manga bowis a pekekowa o ndatoan roo ko probinsiya sa sedepan a Yopratis.
Apiya antonaa i kailangan iran a manga todo a sapi manga mama a bilibili ago manga nati a bilibili a peketotong a dii soasoat ko Tohan sa sorga ago so pen so trigo timos arak ago lana a pepangnin o manga imam roo sa Yarosalim na pamegan iyo kiran den ko oman gawii sa da den a ba on kelepas
Kaan siran dii makakorban sa ikasosoat o Tohan sa sorga ago makapepamangni sa kapetegompiya aken ago so manga wata aken.
Mipegoman on pen na inisogo aken a apiya antawaa i di tomoman sangkai a sogoan na mbadotan sa polaos so walay niyan. Na iiket on so lawas iyan ago mbadasan na kebaloy so walay niyan a batiyong a miyanga bibinasa.
Pengnin ko a so Tohan a miyamili sa Yarosalim a kekadenan o Ingaran iyan na mabinasa niyan so apiya antawaa a dato o di na manga taw a magalin sangkai a sogoan aya pen o ba iran tepengi minasa angkanan a Timplo sa Yarosalim. Saken a si Dariyos i somiyogo sii na paliyogat a mitoman ai sa magaan.
Mandiyadi na si Titnay a gobirnador sa probinsiya sa sedepan a Yopratis ago si Sitar Bosinay ago so manga ped iran na ininggolalan iran piyapiya so sogoan o Dato Dariyos.
Sabap roo na initaros o manga olowan a Yahodi so di iran dii kambalay a pepangoyatan siran o manga nabi a si Hagay ago si Sakariyas a wata i Ido. Na miyapasad iran so kapembangona ko Timplo a giyoto den so inisogo kiran o Tohan o Israil ago so manga dato sa Pirsiya a si Siros si Dariyos ago si Artasirksis.
Miyapasad so Timplo sii ko ikatelo gawii ko olanolan a Adar sii ko ikanem ragon a kandadato i Dariyos.
Samaoto na so manga taw sa Israil a so manga imam so manga Libitiyo ago so ped a miyamangitaog a miyamakakasoy na piselasela iran so kinisenggain ko Timplo o Tohan sa kapekebabaya.
Sii ko di iran on dii kaselaselaa na mikorban siran sa magatos a manga todo a sapi dowa gatos a manga mama a bilibili ago pat gatos a manga nati a bilibili. Na somiyapaat siran pen sa sapolo ago dowa a mandangan a pikorban sa kakepapas o dosa a nggagaisa ko oman i mbatabataa Israil.
So kiyaipos o madakel a ragon sii ko masa a kandadato i Artasirksis sa Pirsiya na aden a mama a aya ngaran iyan na si Isras. Moriyataw sekaniyan o Aron a maporo a imam na giyai i salsila on Si Isras na wata i Sirayas a wata i Asariyas a wata i Hilkiyas
A wata i Siyalom a wata i Sadok a wata i Ahitob
A wata i Amariyas a wata i Asariyas a wata i Mirayot
A wata i Sirahiyas a wata i Osi a wata i Boki
A wata i Abisowa a wata i Pinihas a wata i Iliyasar a wata i Aron a so maporo a imam.
Inipanagontaman i Isras a ginawa niyan ko kapepangenala ago kapetomana niyan ko Kitab o Allah ago so kipepangendaon iyan ko manga bitikan iyan ago manga kokoman sii sa Israil.
Giyai i oni o sorat o Dato Artasirksis a inibegay niyan ki Isras a so imam ago goro a so mama a miyakakenal piyapiya ko manga sogoan ago manga bitikan a inibegay o Allah sa Israil
Sorat ai i Artasirksis a dato o manga dato makasampay ki Isras a imam ago goro ko Kitab o Tohan sa sorga Asalamo alaikom.
Inisogo aken a apiya antawaa ko manga Israil sii ko ndatoan aken a rakes on so manga imam ago manga Libitiyo a kebaya reka monot sa kasong ka sa Yarosalim na keparo ron.
Saken ago so pito kataw a manga mosawira aken i somiyogo reka kaan ka mapariksa o antonaa i kapakambebetad roo sa Yodah ago giya Yarosalim o dii nggolalan piyapiya so Kitab o Tohan ka a sisii reka.
Keawidan ka so pirak ago so bolawan a kebayaan ko ago so manga mosawira aken a imbegay ami ko Tohan o Israil a komakaden sa Yarosalim.
Keawidan ka pen so langon a pirak ago bolawan a kekowa ngka ko dalem a probinsiya a Babilon a rakes on so manga iklas a pamemegayan o manga taw ago manga imam para ko Timplo o Tohan iran roo sa Yarosalim.
O ba ngka di mipamasa angkai a pirak sa manga todo a sapi manga mama a bilibili ago manga nati a bilibili a rakes o manga pangenengken ago panginginomen a isepaat sii ko aparan ko Timplo o Tohan ka roo sa Yarosalim.
So kelamba ko manga pirak ago manga bolawan na keosar ka ago so manga pagari ngka a manga Yahodi ko apiya antonaa i mapipikir iyo a mapiya ko katomana niyo ko kabaya o Tohan iyo.
Na so langon a kasangkapan a isasarig reka a pegosaren ko kapesimba sii ko Timplo na senggain ka ko Tohan roo sa Yarosalim.
Apiya antonaa pen a mala i kipantag ko Timplo a disomala a kimbegan ka on na kekowa ngka ini poon ko baitalmal o ndatoan.
Saken a si Dato Artasirksis na inisogo aken imanto ko kalangolangon a trisoriro sa probinsiya roo sa sedepan a Lawasaig a Yopratis a began iyo nggagaan ki Isras so apiya antonaa i pengnin iyan rekano ka imam sekaniyan a goro ko Kitab o Tohan sa sorga.
Began iyo ron taman sa telo nggibo ago pat gatos ka kilo a pirak dowa polo nggibo ka gantang a trigo dowa nggibo ago dowa gatos ka litro a arak dowa nggibo ago dowa gatos ka litro a lana a olibi ago timos a da den a ba niyan diyangka.
Giyai i listaan ko manga olowan ko pamiliya ago so manga ped iran a miyamangonot raken ko kiyakasoy aken sa Yarosalim a poon sa Babilon sii ko kandadato o Dato Artasirksis
Si Girsom a poon ko mbawataan i Pinihas. Si Daniyal a poon ko mbawataan i Itamar. Si Hatos a wata i Sikaniyas a poon ko mbawataan i Daod.
Si Sakariyas ago so magatos ago lima polo a manga mama a ped iyan a poon ko mbawataan i Paros.
Si Iliyahonay a wata i Sirahiyas ago so dowa gatos a manga mama a ped iyan a poon ko mbawataan i Pahatmowab.
Si Sikaniyas a wata i Yahasiyal ago so telo gatos a manga mama a ped iyan a poon ko mbawataan i Sato.
Si Ibid a wata i Yonatan ago so lima polo a manga mama a ped iyan a poon ko mbawataan i Adin.
Si Yasayas a wata i Ataliyas ago so pito polo a manga mama a ped iyan a poon ko mbawataan i Ilam.
Si Sibadiyas a wata i Mikail ago so walo polo a manga mama a ped iyan a poon ko mbawataan i Sipatiyas.
Si Obadiyas a wata i Yahiil ago so dowa gatos ago sapolo ago walo a manga mama a ped iyan a poon ko mbawataan i Yowab.
Si Silomit a wata i Yosipiyas ago so magatos ago nem polo a manga mama a ped iyan a poon ko mbawataan i Bani.
Si Sakariyan a wata i Bibay ago so dowa polo ago walo a manga mama a ped iyan a poon ko mbawataan i Bibay.
Si Yohanan a wata i Hakatan ago so magatos ago sapolo a manga mama a ped iyan a poon ko mbawataan i Asgad.
Si Ilipilit si Diyowil ago so Simayas ago so nem polo a manga mama a ped iran a poon ko mbawataan i Adonikam .
Si Otay ago si Sakor ago so pito polo a manga mama a ped iran a poon ko mbawataan i Bigbay.
Tinimo aken angkai a miyamangitaog sii ko kakar a petogaan o ig a moondas sa Ahaba na mikempo kami roo sa miyakatelo gawii. Kagiya pariksaan ko so kadakel a manga taw ago so manga imam na miyailay aken a da den a ba kiran Libitiyo.
Sabap roo na piyakitawag aken si Iliyasar si Ariyal si Simayas si Ilnatan si Yarib si Ilnatan si Natan si Sakariyas ago si Misolam a aya manga nakoda ago si Hoyarib ago si Ilnatan a manga oongangen a manga mama.
Na siyogo aken siran ki Ido a olowan ko manga Libitiyo sii sa Kasipiya. Piyakipangni aken kiran ki Ido ago so manga tonganay niyan a manga talasogoay ko Timplo a pagowitan kami ran sa manga makapenalagad sii ko Timplo o Tohan tano roo sa Yarosalim.
Na sabap sa sisii rekami so limo o Tohan tano na inowit iran rekami si Siribiyas a rakes o sapolo ago walo kataw a manga wata iyan a mama ago manga pagari niyan. Pekagaga sekaniyan a mama a ped ko mbawataan o Makli a wata o Libi a wata peman o Israil.
Inowit iran rekami pen si Hasabiyas ago si Yasayas a manga ped ko mbawataan o Mirari a rakes o dowa polo a manga mama a tonganay iran.
Miyowit siran pen sa dowa gatos ago dowa polo a talasogoay ko Timplo a so manga apo iran na initoro o Daod ago so manga sanasanaan iyan a pepekaogop ko manga Libitiyo. Na minilista langon so manga ngaran iran.
Roo ko Kakar sa Ahaba na somiyogo ako sa kapowasa kaan ami mipangalimbabaan a manga ginawa mi ko hadapan o Tohan tano ago mapangni ami ron so masisiyap a lalakaw ami ago so manga wata a rakes o langon a patemotamokan ami.
Ka miyaya ako o ba ko pangni ko dato sa manga sondaro ago manga pangongoda a makalinding rekami ko manga ridoay sii ko lalan ka kagiya miyatero ami ko dato a So limo o Tohan na sisii ko oman i isa a peserig rekaniyan ogaid na so mala a rarangit iyan na pekitana ko langon a petelikod on.
Na mipowasa kami ago miyamangni sa kapesiyapa rekami o Tohan tano na inampon kami niyan.
Oriyan iyan na minili ako sa sapolo ago dowa ko manga olowan a imam a si Siribiyas si Hasabiyas ago sapolo ko manga pagari ran.
Na piyakikibir aken kiran so manga pirak manga bolawan ago manga kasangkapan a inibegay o dato ago so manga mosawira iyan ago manga sanasanaan iyan ago so langon a kapapantagan roo a manga Israil a keosar ko Timplo.
Tinimbang aken so langon taman a piyalad aken kiran na aya kapened iyan na dowa polo ago dowa nggibo ka kilo a pirak telo nggibo ago pat gatos ka kilo a manga kasangkapan a pirak telo nggibo ago pat gatos ka kilo a bolawan
Dowa polo timan a ladiya a bolawan a walo ago tenga ka kilo a timbang iyan dowa timan a kasangkapan a kaoonasan a galang a lagid sa arga o bolawan.
Na pitero aken sangkai a manga imam a Sekano ago giyangkai a manga nganin na isesenggay a rek o Allah. So pirak ago so bolawan na iklas a pamemegayan ko Allah a so Tohan o manga apo iyo.
So kiyaipos angkai langon a miyanggolaola na somiyong raken so ped ko manga olowan o manga taw sa Israil a tig iran a So manga taw sa Israil a rakes on so manga imam ago manga Libitiyo na da iran sibain a ginawa iran ko ped a manga taw a kibabaling ko inged na pesosonen iran so piyakasisingay a olaola o manga Kanaaniyo manga Hitiyo manga Pirisiyo manga Hibosiyo manga Amoniyo manga Mowabiyo manga Imisiren ago so manga Amoniyo.
Miyakapangaroma so manga mama sa Israil ko manga wata iran a babay na minipelook iran so soti a bangsa ko mbabalibeta rektano a manga taw. Na so manga nakoda ago manga olowan na aya paganay a miyamakasela sangkai a okit.
So kiyanega ko sii na kinisi aken so manga nditaren aken ago gininit aken so bok ko olo aken ago sompa na miyontod ako a tanto a makamboboko.
Makaoontod ako roo a makamboboko taman ko oras a kasepaat ko kegabi na mitimo raken so langon a taw a maaleken ko manga katero o Tohan o Israil sabap sangkai a kiyapakasela o miyamangitaog a miyamakakasoy.
Sii ko oras a kasepaat ko kegabi na tominindeg ako ko kararata a ginawa ko a makikisi so manga nditaren aken na miyakatarbang ako a tomatapnay ko Allah a Tohan ko
Na miyangangarapan a tig aken a Hey Tohan ko tanto ako a pekeya ago pekemamala sa ba ako reka makalangag ka so manga dosa mi na makaoombaw ko manga olo ami na so kasalaan ami na minisampay ko manga langit.
Ipoon ko masa o manga apo ami taman imanto na tanto a mala so kasalaan ami. Sabap ko manga dosa mi na sekami so manga dato ami ago so manga imam na miyanga papalad ko kapaar o di ami royod a manga dato. Miyapamono kami miyapamiyag piyanga tetabanan ago piyakadapanas kami a lagid imanto.
Ogaid na imanto sii ko makampet a masa na ipekelimo kami ngka ya Allah a Tohan ami ka liyamba a ka so ped rekami a makapagoyag na piyakambeken kami ngka sangkai a soti a darpa. Piyakaliwanag ka so manga mata mi na piyakasengka kami ngka ko kaooripeni rekami.
Apiya pen manga oripen kami na da kami ngka awai ko kaooripeni rekami. Piyakipangalimo kami ngka ko manga dato sa Pirsiya. Pipero ngka a maooyagoyag kami pen kaan ami mabangon so Timplo ka hey Tohan ami ago kaompiyaan ami so miyabinasa on na lilindingen kami ngka sii sa Yodah ago Yarosalim.
Ogaid na imanto Tohan ami antonaa pen i mapetero ami ko kiyaipos ai langon? Ka da ami tagoa sa ginawa so manga sogoan
A inibegay ngka a miyakanggolalan ko manga oripen ka a manga nabi. Pitero o ka rekami a So lopa a soledan iyo a tenganen na miyakaram a lopa a minipeno on so piyakasisingay ago maresik a paparangayan o manga taw ron.
Kagiya ka maoto na di niyo pakipengaromaan so manga wata iyo a babay ko manga wata iran a mama aya pen o ba niyo pakapangaromaa so manga wata iyo a mama ko manga wata iran a babay. Di niyo penamari so kamapiyaan iran o di na kapepangosor kaan kano makabager ago makakan ko manga pipiya a ipegonga o lopa a mitenan iyo ko manga wata iyo a kawali iran sa taman sa pakataman.
So langon a miyanggolaola rekami na minisabap ko manga rarata a galebek ami ago mala a kasalaan. Apiya pen oto Tohan ami na so kiyadanega ngka rekami na maito a di so patot ko manga dosa mi ka piyakapagoyag ka so miyalamba rekami.
Ogaid na imanto na pesogoken ami peroman so manga sogoan ka a di kami dii makitepitapi ko manga taw a dii nggolaola sangkai a piyakasisingay. Ba kami ngka di kerarangiti a tanto sa kabinasaa ngka rekami a da den a ba malamba o di na makapegoyag?
Sii ko kapepangangarapan i Isras a dii teobat ago penggoraok a gomegepe ko danga o Timplo o Tohan na madakel a manga Israil a manga mama manga babay ago manga wata a mitimo rekaniyan a pepamanggoraok mambo.
Mandiyadi na si Sikaniyas a wata i Yahiyal a isa ko moriyataw o Ilam na pitero iyan ki Isras a Miyamakasela kami ko Tohan ami ko kiyapamangaromaa ko di tano royod a manga babay a kibabaling sangkai a inged. Ogaid na apiya pen ai na aden pen a inam sa Israil.
Disomala a itopa ami imanto ko Tohan tano a pakaawaan ami langon angkai a manga babay ago so manga wata iran. Onotan ami so mosawir ka ago so siran oto a maaleken ko manga sogoan o Tohan tano. Inggolalan ami so ipapaliyogat o Kitab o Tohan tano.
Na den pakawawaraw ka ka seka i kisangan sii! Nggolaolaa ngka den ka onotan ami seka.
Mandiyadi na tominindeg si Isras na piyakasepa iyan so manga olowan a imam ago manga Libitiyo a rakes o kalangolangon a manga Israil sa nggolaolaan iran so inimosawir i Sikaniyas na misesapa siran.
Na giyoto a miyawa si Isras ko danga o Timplo o Tohan na somiyoled ko rowang i Yahohanan a wata i Iliyasib. Sii ko kandodoo niyan na da a ba niyan miyakan o di na miyainom ka ipeteros iyan so kimbobokoon iyan ko kiyapakasela o miyamangitaog a miyamakakasoy.
Na piyakalangkap ko dalem a Yodah ago Yarosalim a so langon a miyamangasoy ko kinitaog iran na malimod sa Yarosalim.
Saden sa di ron makatelabok ko soled o telo gawii na kowaan on so langon a tamok iyan o giyanan i ipekokom o manga olowan ago manga pelokelokesen na kebelag sekaniyan ko kalilimod o miyamangitaog.
Sii ko soled o telo gawii na pepemakaoma sa Yarosalim so langon a manga mama sa Yodah ago Baniyamin na sii ko ikadowa polo gawii ko ikasiyaw a olanolan na mitimotimo siran ko lamalama o Timplo o Tohan. Pepananabaden siran sabap ko kapened angkoto a kalilimod ago sabap ko oran.
Na tominindeg si Isras a imam na pitero iyan kiran a Miyamakasela kano ka miyakapangaroma kano sa di niyo royod a manga babay a inomanan iyo pen so kasalaan a Israil.
Kagiya ka maoto na teobat kano imanto ko Allah a so Tohan o manga apo tano na nggolaolaa niyo so kabaya iyan. Belaga niyo a ginawa niyo ko manga taw a kibabaling ko inged ago poon ko manga karoma niyo a di niyo royod.
Na so langon a malilimod na somimbag sa matanog a tig iran a Benar ka! So den so pitero o ka i penggolaolaan ami.
Ogaid na madakel a taw sii na masa imanto a pangoran di kami pekatindeg sa liyo. Liyo ron pen na di ini kepasad ko salongan o di na dowa gawii ka mala a minindosa ami sangkai a masosowa.
Perowa ngka a so manga olowan ami i penggalebek para ko langon o malilimod. Na so oman i mama sii ko manga siti tano a miyakapangaroma sa rait a babay na pekasong sii ko miyatendo a gawii a ped iyan so manga pelokelokesen ago manga pangongokom ko siti niyan taman sa mada rektano so mala a rarangit o Tohan tano sabap sangkai a masosowa.
Na si bo si Yonatan a wata i Asahil ago si Yahasiyas a wata i Tikbah i somiyopak sangkai a antangan a aayonan siran i Misolam ago si Sabitay a Libitiyo.
Giyai so manga katero i Nihimiyas a wata i Hakaliyas Sii ko olanolan a Kislib ko ikadowa polo ragon ko kandadato i Artasirksis sa Pirsiya na sisii ako ko torogan o dato sa siti a Sosa.
Si Hanani a isa ko manga pagari aken na miyakaoma a poon sa Yodah a oonotan o ped a manga mama. Inisean aken siran makapantag ko manga Yahodi a miyakakasoy ko kinitaogen kiran ago so makapantag sa Yarosalim.
Pitero iran raken a So manga taw a miyakapagoyag ko kinitaog iran a miyamakakasoy ko inged na tanto siran a kareregenan ago makadadapanas. Minitobak so pangeleban a Yarosalim ago miyanga tototong so manga pintoan iyan.
So kiyanega ko sii na miyakaontod ako a miyakasegad. Miyamakapira gawii na makamboboko ako ago dii powasa. Na miyangangarapan ako ko Tohan sa sorga
A tig aken a Ya Allah a Tohan sa sorga! Mala ka ago piyakalekelek a ipetoman ka so kapasadan sa kipekelimoon ka ko siran oto a pekebabaya reka ago peparatiyaya ko manga sogoan ka.
Ilaya ko ngka na pakinega ngka ago tagoa ngka sa ginawa so manga pangni aken sii ko kipepangangarapanen ko sa gagawii daondaw ko manga pagtaw aken a manga Israil. Peteobaten ko so manga dosa o manga taw sa Israil a minindosa ami reka. Saken ago so manga apo aken na miyakandosa!
Miyakanggolaola kami sa tanto a marata a miyakasopak reka. Da ami tomana so manga sogoan manga bitikan ago manga kokoman a inibegay ngka rekami a nggolalan ko oripen ka a so Mosa.
Pengnin ko a tanodi ngka so pitero o ka ko oripen ka a Mosa a O magongkir kano a manga taw sa Israil na iperak aken sekano ko manga nasiyon.
Ogaid na o kesoy kano raken a paratiyayaan iyo ago tomanen iyo so manga sogoan aken na bapiya pen miyamangitaog kano ko pirowarowangan o doniya na timoon ko sekano ago pagowiten ko sekano ko darpa a miyapili aken a kedenan o Ingaran aken.
Manga oripen kami ngka ago manga pagtaw a inaon ka a nggolalan ko mala a bager ka ago so mala i kapaar a lima ngka.
Sii ko olanolan a Nisan sii ko ikadowa polo ragon a kandadato i Artasirksis isako witan sekaniyan sa arak na kinowa ko ago piyalad aken ko dato. Da ako niyan den mailay a mararata a ginawa ko
Na inisean ako niyan a Ino makaririmeng so paras ka a da a pekegedam ka? Maana bo sa aden a awid a akal ka. Na tanto ako a miyalek
Ogaid na pitero aken ko dato a Pengnin ko a mamboway so dato! Ino di makarimeng so paras aken a so siti a ron minikobor so manga apo aken na mabibinasa a so manga pintoan iyan na miyanga tototong a apoy?
Na iniise raken o dato a Antonaa i kebayaan ka nggolaola? Miyangangarapan ako ko Tohan sa Sorga
Na inisembag aken ko dato a O ikelimo ako ngka Dato ago ikesoat ka na pakasonga ko ngka ko siti sa Yodah a ron minikobor so manga apo aken kaan aken mabangon peroman.
Na so dato a makaaabay ron so bai a moontod na iniise iyan raken a Ay katey a kapekatareg ka roo na anda i kapekakasoy ngka? Na inikasoat o dato a kasogoa niyan raken na tomindo ako sa gawii.
Pitero aken on pen a O ikesoat o dato na begi ako ngka sa manga sorat a imbegay aken ko manga gobirnador sa probinsiya ko masesedepan o Lawasaig a Yopratis kaan ako iran kaperowi sa malilinding a lalakaw taman sa makaoma ako sa Yodah.
Pengni ako reka pen sa sorat a imbegay aken ki Asap a somisiyap ko kalasan o dato kaan ako niyan kabegi sa manga tarakayo a kambaalan a manga dolog o manga pintoan o kota ko obay o Timplo ago so pangeleban o siti ago so walay a mbalingan aken. Na sabap sa sisii raken so limo o Tohan aken na inibegay raken o dato so manga pangni aken.
Somiyogo so dato sa manga olowan a sondaro ago manga pangongoda a moonot raken na somiyong ako sa probinsiya ko masesedepan a Yopratis a ron aken inibegay so manga sorat o dato ko manga gobirnador.
Ogaid na kagiya maneg i Sanbalat a taga Horon ago si Tobiyas a nakoda a Amoniyo a aden a miyakatalingoma a makapengosor ko kamapiyaan o manga Israil na tanto siran a kiyararangitan.
Miyakaoma ko sa Yarosalim na kagiya makatareg ako roo sa miyakatelo gawii
Mandiyadi na si Iliyasib a maporo a imam ago so manga ped iyan a manga imam na mipoon nggalebek na biyangon iran peroman so Gimowa o manga Bilibili. Inisenggay iran a soti na tiyago iran on so manga keleb iyan. Biyangon iran pen so pangeleban taman ko Lantawa o Magatos a inisenggay iran ago taman roo den ko Lantawa o Hananil.
So manga taw sa Yariko na biyangon iran so misosompat on a pangeleban na si Sakor a wata i Imri i miyangon ko telondog a sasilang on.
So Gimowa a Seda na miyabangon peroman o manga wata i Hasinaah. Diyologan iran ago piyanagoan iran sa manga keleb ago manga potaw a tanggal.
Si Mirimot a wata i Oriyas ago apo i Hakos i miyompiya ko telondog a sasilang ko pangeleban. Si Misolam a wata i Birikiyas ago apo i Misisabil i miyompiya ko telondog a sasilang on. Si Sadok a wata i Baana i miyompiya ko telondog on.
So manga mama a manga taga Tikowa na inompiyaan iran so telondog a sasilang on ogaid na so timpo kiran a manga taw na somiyangka mogop ko galebek.
Si Hoyada a wata i Pasiyas ago si Misolam a wata i Bisodiyas na biyangon iran peroman so Andang a Gimowa. Diyologan iran ago tiyagoan sa manga keleb ago manga potaw a tanggal.
Si Milatiyas a taga Gibiyon si Yadon a taga Mironot ago so manga taw sa Gibiyon ago giya Mispah i miyompiya ko telondog a sasilang ko pangeleban. Giyoto i manga darpa a ndadatoan o gobirnador sa probinsiya sa sedepan a Yopratis.
Si Osiyal a wata i Harhayas a panday sa bolawan na inompiyaan iyan so telondog a sasilang on na si Hananiyas a pangengembaal sa lana mamot i miyompiya ko tomiyalondog on. Na lipas iran so sabaad ko siti a Yarosalim taman ko Maolad a Pangeleban.
Si Ripayas a wata i Hor a so olowan o sabaad a darpa sa Yarosalim na inompiyaan iyan so telondog a sasilang on.
Si Hidayas a wata i Haromap na inompiyaan iyan so pangeleban a mipepantag o walay niyan. Si Hatos a wata i Hasabniyas i miyompiya ko telondog a sasilang on.
Si Malkihah a wata i Harim ago si Hasob a wata i Pahatmowab na inompiyaan iran so telondog a sasilang on ago so pen so Lantawa ko Pogon.
Si Salom a wata i Halohis a so olowan o sabaad a darpa sa Yarosalim na inompiyaan iyan so telondog a sasilang on a inogopan sekaniyan o manga wata iyan a manga babay.
Si Hanon ago so manga taw sa siti a Sanowah na biyangon iran peroman so Gimowa ko Balintad. Piyanagoan iran sa manga keleb ago manga potaw a tanggal. Inompiyaan iran pen so pat gatos ago lima polo ka mitros ko pangeleban taman den ko Gimowa ko Popot.
Si Malkiyas a wata i Rikab a ndadato ko masasakop a Bit Hakirim na biyangon iyan peroman so Gimowa ko Popot na piyanagoan iyan sa manga keleb ago manga potaw a tanggal.
Si Salon a wata i Kolhosih a ndadato ko masasakop a Mispah na biyangon iyan peroman so Gimowa ko Bowalan na inatepan iyan ago piyanagoan sa manga keleb ago manga potaw a tanggal. Sii ko Papaigoay sa Silowam na inompiyaan iyan so pangeleban ko obay o Sapadan o Dato taman den ko towak a ipetondagay ipoon ko siti o Daod.
Si Nihimiyas a wata i Asbok a ndadato ko sabaad ko masasakop a Bit Sor na inompiyaan iyan so telondog a sasilang on taman ko darpa a mipepantag o kobor o Daod na mananaros roo den ko pepondoan sa ig ago so Walay o Kikababantogan a manga mama.
So manga Libitiyo i miyangompiya ko telondog a sasilang on a pagoolowanan siran i Rihom a wata i Bani. Si Hasabiyas a ndadato ko sabaad ko masasakop a Kilah na inompiyaan iyan so telondog a sasilang ko pangeleban para ko masasakop iyan.
So manga ped iyan a magiinged i miyangompiya ko telondog a sasilang on a pagoolowanan siran i Binoy a wata i Hinadad a aya ndadato ko ped a sabaad ko masasakop a Kilah.
Si Isir a wata i Yosowa a aya ndadato sa Mispah na inompiyaan iyan so ped a sasilang ko pangeleban a mipepantag o walay a petegoan sa manga gomaan taman den ko kalilingkoan iyan.
Si Barok a wata i Sabay na piyanagontamanan iyan mompiya so telondog a sasilang on ipoon ko kalilingkoan o pangeleban taman ko pintoan o walay i Iliyasib a maporo a imam.
Kagiya maneg i Sanbalat a pembangonen ami peroman so pangeleban na kiyararangitan sekaniyan a tanto a ootegan na piyagongatongat iyan so manga Yahodi.
Sii ko hadapan o manga ped iyan ago so manga sondaro sa Samariya na pitero iyan a Antonaa i mapipikir angkoto a pepanga raraparapay a manga Yahodi a sowaan iran? Ba aya iran singanin na so kambangona peroman ko siti iran? Ba aya katao iran on na kepasad iran so galebek on ko salongan bo o kediyangkaan iran so di iran dii kakorban? Ba iran mapekaasal so manga ator a pekowaan iran ko piyamatiyong a popot a miyanga tototong?
Si Tobiyas a Amoniyo a sisii ko obay niyan na tig iyan a Amay ka apiya lako bo i pekatabid sangkoto a pangeleban a pembangonen iran na kitobak so manga ator on!
Na miyangangarapan ako a tig aken a Ampona kami ngka hey Tohan ami ka di kami ran dii sodiin. Pengnin ko a mitana ko olo iran so kapegitowitoa iran rekami! Mabiyag siran sii ko mawatan a inged a mateban siran on!
Di ngka sepengi so kasalaan iran aya pen o ba ngka papasa so manga dosa iran ko kapegilaya ngka on ka piyamakaito kami ran a dii nggagalebek.
Mandiyadi na initaros ami so kapembangona ko pangeleban na da matey na iniraot ai langon ko kiyalooki ko kaporo iyan ka minggalebek so manga taw sa iklas ko poso iran.
Ogaid na kagiya maneg i Sanbalat si Tobiyas so manga Arab so manga Amoniyo ago so manga taw sa Asdod a pepangosor so kapembangona ko pangeleban ago peterotopen so manga sabaad on a da panga tatarotopi na tanto siran a kiyararangitan.
Na palaya siran den miyagopakat sa marata sa kanggobata iran sa Yarosalim ago peribogaren iran so manga taw ron.
Ogaid na miyangangarapan kami ko Tohan ami ago piyakakaden ami so manga gordiya a makalinding rekami ko ridoay sii ko gagawii daondaw.
Samanaya na pitero o manga taw sa Yodah a Pekedarodos so bager o kigagalebek na tanto a madakel a popot a kewit roo den a di ami kitaros mangon so pangeleban.
Na aya dii teroon o manga ridoay tano na Sa di iran rektano pen kaketokawi o di na kakeilaya na pesondolan tano siran na pemonoon tano siran ago itapelek tano so galebek.
Ogaid na so manga Yahodi a kibabaling ko marani ko ridoay na omanoman kami ran piyakapagiktiyar a tig iran a Pekapoon siran ko langon a darpa ko mbalabala a nggobat rektano!
Sabap roo na piyakakaden aken so ped ko manga taw a pipemiliya sii ko talikodan o bansayan a manga darpa a lebi ron a mababa so pangeleban a kigogomaanan siran sa manga pedang manga bangkaw ago manga pana.
Na kagiya mangilailay ako ko langon taman na pitero aken ko manga taw ago so manga olowan iran ago manga nakoda a Tatanodi niyo so Allah a mala ago piyakalekelek na pangaton iyo so manga pagari niyo so manga wata iyo so manga karoma niyo ago so manga walay niyo!
Kagiya maneg o manga ridoay tano a kiyatokawan ami so pekediyaten iran na siyabot iran a piyakada ini o Tohan sa gona na palaya kami komiyasoy ko oman i isa a galebek iyan ko pangeleban.
Ipoon sangkoto a gawii na so sabagi ko manga mama aken na dii nggalebek na so sabagi on na meraraben a kigogomaanan sa manga bangkaw manga kelong ago manga pana. So manga olowan na pekeden ko talikodan o manga taw sa Yodah
A pembangon ko pangeleban. So siran oto a pepamangawid sa manga awid na di iran dii nggolaolaan so galebek iran a sasabala a lima a so sabala on na komakapet sa gomaan
Na so oman i panday na itatakip iyan so pedang iyan sii ko di niyan dii kanggalebek. Ogaid na so mama a pepekaoni ko bogiyong na pegonot raken.
Pitero aken ko manga taw ago so manga olowan iran ago manga nakoda a So galebek na mala ago mipapayapat na makambebelabelag tano ko pangeleban a kakekawatanaan tano.
Na so den so kanega niyo ko oni o bogiyong na timo kano rekami sangkoto a darpa ka so Tohan tano i makipetidawa para rektano!
Oman gawii ipoon ko kasebang o alongan taman ko kapekagemaw o manga bitoon na so sabagi rekami na dii nggalebek ago so sabagi on na kikakapet sa manga bangkaw.
Samaoto na pitero aken pen ko manga taw a Disomala a pepekatorog so oman i mama ago so talasogoay niyan ko soled a Yarosalim igira a gagawii kaan dii makanggordiya ko siti ko kagagawii ago dii makanggalebek ko kadadaondaw.
Samaoto na so kadakelan ko manga mama a rakes o manga karoma iran na tanto iran a piyanarotaroan so manga pagari ran a manga Yahodi.
So manga ped na di iran dii teroon a Madakel kami ago so manga wata ami. Kailangan a kapakakowa ami sa pangenengken kaan kami makakan ago makapagoyag.
Na dii teroon o manga ped a Inisanda ami so manga lopa ami manga asinda a obas ago so manga walay ami kaan kami makakowa sa pereperan sii ko masa a taon.
Aden pen a dii tero sa Miyakaotang kami sa pirak a mibayad ko bowis a pepanekaten o dato para ko lopa ami ago manga asinda a obas.
Melagid kami sa rogo ago so ped ami a manga Yahodi na so manga wata ami na lagid sa kapiya o manga wata iran. Apiya pen oto na kailangan a di ami dii mapesa so manga wata ami a pengongoripenen. So ped ko manga wata ami a babay na miyapangongoripen den na da a kitabang ami kiran ka so manga lopa ami ago manga asinda a obas na matatangan o manga ped.
So kiyanega ko ko inipanarotaro iran ago manga panon na tanto ako a kiyararangitan
Na piyasad aken sa ginawa ko a penggolaola ako. Pimbongetan aken so manga olowan ago so manga nakoda a tig aken a Di niyo dii toboan so manga pagari niyo! Mandiyadi na tomiyawag ako sa mala a kalilimod sa kimbitiyarain aken kiran
na pitero aken a Taman sa magaga tano na miyaaon tano so manga pagari tano a manga Yahodi a miyapepasa iran a ginawa iran ko di tano royod. Ogaid na imanto na petegelen iyo so manga pagari niyo sa di iran dii kapesaa ko ginawa iran sii rekano a ped iran a manga Yahodi! Na makarerenek siran ka da den a ba iran kisembag.
Na pitero aken pen a Kena a ba ontol so di niyo dii nggolaolaan! Ba di patot a peginetaw kano a maaleken ko Tohan tano kaan tano makalidas ko kapegongatongata rektano o manga ridoay tano a di tano royod?
Saken ago so manga pagari aken ago manga pagtaw na pepamagotang mambo ko manga taw sa pirak ago pereperan. Ogaid na geneken iyo so kaperiba!
Imanto den na kasowin iyo kiran so manga lopa iran manga asinda a obas manga kayo a olibi ago so manga walay iran na kasowin iyo pen so miyatobo iyo kiran ko pirak iran pereperan iran bago a arak ago lana.
Ikasoy ami a tig iran na da den a ped a ba ami kiran ipenton. Inggolalan ami so pitero o ka. Na giyoto a piyakitawag aken so manga imam na piyakasepa aken so manga olowan ago so manga nakoda ko hadapan o manga imam a inggolalan iran so initopa iran.
Inikekeng aken pen so matatago ko gerab aken a tig aken a Sii sangkai a okit na mikekeng o Tohan ko walay niyan ago tamok iyan so oman i mama a di toman sangkai a initopa niyan. Kedaan sekaniyan ko langon taman iyan! So kiyanega iran sii na so langon a malilimod na tig iran a Amin na piyodi iran so Allah. Na ininggolalan iran so initopa iran.
Sii ko soled o miyakasapolo ago dowa ragon a kanggogobirno aken sa inged a Yodah ipoon ko ikadowa polo ragon ko kandadato i Artasirksis na taman ko ikatelo polo ago dowa ragon na saken ago so manga tonganay aken na da kami den kan ko pangenengken a isesenggay a rek o gobirnador.
Ogaid na so miyanga oonaan aken a manga gobirnador na pepelolopiten iran so manga taw na pepantonan iran siran sa tenga sa kilo a pirak sa oman gawii a pekioman ko pangenengken ago arak. Apiya so manga sanasanaan iran na pelawanan iran so manga taw. Ogaid na kena anan a ba ko olaola ka kagiya maaleken ako ko Tohan.
Inipanagontaman aken a ginawa ko ko galebek sangkai a pangeleban na da ako pamasa sa apiya antonaa lopa. So langon a manga pagtaw aken na pepamangeped mambo ko dii nggagalebek.
Liyo ron pen na magatos ago lima polo a manga Yahodi ago so manga olowan iran na pepekakan sii ko lamisaan aken a rakes o siran oto a pepekaoma raken a poon ko mbalabala a manga inged.
Aya di raken dii tiyagaren sa oman gawii na satiman a sapi nem timan a piyamili a bilibili ago madakel a manok na oman sapolo gawi na mitataralo a pitibarangan a arak. Apiya pen ai na da ako den pangni sa pangenengken a isesenggay a rek o gobirnador sabap sa pepanga reregenan den angkai a manga taw.
Miyaneg i Sanbalat si Tobiyas si Gisim a Arab ago so ped a manga ridoay ami a miyapasad aken mangon so pangeleban a da a ba on miyalamba a ba da matarotop apiya pen taman sa masa oto na da aken pen makeleb so manga gimowa.
Sabap roo na si Sanbalat ago si Gisim na inipakawit iran raken angkai a katero Song ka sii. Makatetalaboka tano sii ko isa ko maito a inged roo ko kapantaran sa Ono. Ogaid na kekadiyatan ako iran sa marata.
Sabap roo na inipakawit aken kiran angkai a sembag Di ako roo pekasong ka aden a mala i kipantag a galebek aken. Ino aken teregen so galebek ago pagawaan ko kaan ako rekano makasong?
Miyakapat ako iran kapakawiti sa datar oto a katero na aya ko bo ipesembag kiran so datar oto mambo a sembag.
Na ikalima den na siyogo raken i Sanbalat so sanasanaan iyan a maawid sa sorat a da masobri.
Aya oni niyan na Pitero raken i Gisim a aya mapepanotol sii ko manga taw ko mbalabala a manga inged na seka ago so manga Yahodi na pepamagopakat sa kasopak na giyoto i sabap a pembangonen iyo peroman so pangeleban. Liyo ron pen na aya kabasa kon angkai a totolan na seka i pembaloy a dato iran
Na tomiyoro ka pen sa manga nabi a pekalangkap sii sa Yarosalim sa Aden a dato sii sa Yodah! Mataan den a giyangkai a totol na kisampay ko dato. Sabap roo na song ka sii kaan ta makambitiyarai.
Inipakawit aken rekaniyan angkai a sembag Da a ba dii manggolaola a ba lagid o di ngka dii teroon. Matag anan baden piyangembaalan o pamikiran ka.
Petepengan kami ran mangangalek a pipikiren iran a Kedaan siran sa panagontaman ko galebek na di kepasad. Ogaid na miyangangarapan ako a tig aken a Pakabagera ko ngka imanto hey Tohan ko!
Samaoto na somiyong ako ko walay i Simayas a wata i Dilayas ago apo i Mihitabil a di peliyoliyo ko walay niyan. Pitero iyan a Telabok ta sii ko Timplo o Tohan ko soled o pesimbaan na lekeban ta so manga pintoan ka pekaoma so manga ridoay ngka a mbono reka. Pekatalingoma siran ko kagagawii sa kambonoa iran reka.
Ogaid na tig aken a Ba patot a kapelagoy o taw a lagid aken? Ba patot a kapegapas aken ko pesimbaan sa kasebeta ko ko ginawa ko? Di ako ron song!
Na siyabot aken a da sekaniyan sogoa o Tohan. Ka giyangkai a miyaalamat iyan makapantag raken na sabap sa tindanan sekaniyan i Tobiyas ago si Sanbalat.
Petepengan ako iran mangangalek kaan ako makandosa ko kanggolaolaa ko ko pitero iran na amay ka magiyanan na mapekarata iran so Ingaran aken ago mapagitowito ako iran.
Hey Tohan ko tademi ngka so langon a manga rarata a pinggolaola i Tobiyas ago si Sanbalat. Tademi ngka pen so babay a nabi a si Nowadiyas ago so ped a manga nabi a petepengan ako iran mangangalek.
Miyakalima polo ago dowa gawii a kapembangona ko pangeleban na miyapasad ai sii ko ikadowa polo ago lima gawii ko olanolan a Ibol.
Kagiya maneg ai o langon o manga ridoay ami sii ko langon a nasiyon ko melilibeta rekami na tanto siran a miyakarondan ka siyabot iran a giyangkai a galebek na miyanggolaola sabap ko tabang o Tohan tano.
Sii sangkoto a manga gawii ko kapembangona ko pangeleban na so ped ko manga olowan sa Yodah na pepamakawit sa madakel a sorat ki Tobiyas na madakel mambo a manga sembag a ipepakawit iyan kiran.
Ka madakel ko manga Yahodi sa Yodah a maampil ki Tobiyas ka kagiya miyakamong sekaniyan o Yahodi a si Sikaniyas a wata i Arah na so wata iyan a si Yahohanan na miyapangaroma niyan so wata a babay i Misolam a wata i Birikiyas.
Liyo ron pen na lalayon iran raken dii panotolen so manga pipiya a galebek i Tobiyas na di iran on dii panotolen so di aken dii matero. Na pepakawit raken si Tobiyas sa madakel a manga sorat a ipepangangalek raken.
Kagiya mabangon den so pangeleban ago miyakeleb aken den so manga gimowa iyan na so manga gordiya ko manga gimowa so manga padidikir ago so manga Libitiyo na piyanga sasanganan sa galebek.
Piyakinggobirnowan aken ko pagari aken a Hanani a Yarosalim a ped iyan si Hananiyas a aya komandir ko kota ka kasasarigan sekaniyan a mama a lebi a maaleken ko Tohan a di so kadakelan ko manga taw.
Pitero aken kiran a Di niyo pakilelekai so manga pintoan a Yarosalim taman sa di romanti so alongan. Na sii ko di pen dii kanggalebek o manga gordiya on na pakilelekebi niyo kiran so manga pintoan ago kapepananggalan. Na toro kano pen ko kibabaling sa Yarosalim sa manga gordiya a so ped kiran na sii siran ko sangan iran a darpa ago so ped na sii ko marani ko walay iran.
Sa masa oto na maolad ago madaya so siti ogaid na maito a kibabaling on na kena pen a ba madakel a manga walay ron.
Mandiyadi na piyakipamikir raken o Tohan ko a limoden aken so manga taw a rakes o manga olowan iran ago manga nakoda kaan siran milista a pipemiliya. Miyatoon aken so kasosoratan ko salsila ko siran oto a paganay a miyamakakasoy. Na giyai i misosorat on
Giyai so manga taw a miyakaawa ko probinsiya a Babilon a miyamakakasoy sa Yarosalim ago sa Yodah a so oman i isa kiran na sii ko inged iyan. Miyamangitaog gowani so manga pamiliya iran a miyanga bibiyag i Nibokadnisar a dato sa Babilon.
So manga magoolowan kiran na si Sirobabil si Yosowa si Nihimiyas si Asariyas si Raamiyas si Nahamani si Mordikay si Bilsan si Mispirit si Bigbay si Nihom ago si Baanah. Katii so itongan ko manga Israil a miyakakasoy
Manga mbawataan i Paros.............dowa nggibo ago magatos ago pito polo ago dowa
Manga mbawataan i Sipatiyas....... telo gatos ago pito polo ago dowa
Manga mbawataan i Arah.............nem gatos ago lima polo ago dowa
Manga mbawataan i Pahatmowab a maaped ko manga pamiliya i Yosowa ago si Yowab...... dowa nggibo ago walo gatos ago sapolo ago walo
Manga mbawataan i Ilam.............. sanggibo ago dowa gatos ago lima polo ago pat
Manga mbawataan i Sato..............walo gatos ago pat polo ago lima
Manga mbawataan i Sakay...........pito gatos ago nem polo
Manga mbawataan i Binoy............nem gatos ago pat polo ago walo
Manga mbawataan i Bibay............nem gatos ago dowa polo ago walo
Manga mbawataan i Asgad...........dowa nggibo ago telo gatos ago dowa polo ago dowa
Manga mbawataan i Adonikam... nem gatos ago nem polo ago pito
Manga mbawataan i Bigbay.......... dowa nggibo ago nem polo ago pito
Isako maoma so ikapito olan na miyakapaginged so manga Israil ko manga siti iran. Sii ko paganay a gawii sangkoto a olanolan na miyalimod so langon a taw a maiisaisa sii ko dii timotimoan ko danga o Gimowa ko Ig. Pitero iran ki Isras a imam ago alim ko Kitab a kowaan iyan so Ribro a Kitab a inibegay o Allah ko Israil a nggolalan ko Mosa.
Na giyoto a inowit i Isras so Kitab ko hadapan o malilimod a manga mama manga babay ago so langon a manga wata a pekasabot on.
Roo ko dii timoan ko danga o Gimowa ko Ig na biyatiya iyan kiran so Kitab ipoon ko kiyapita iyan taman ko miyaoto a alongan sii ko kamamasaan o langon iran a pekasabot on na palaya iran den pipiyapiyaan mamamakineg.
Si Isras a alim ko Kitab na tomitindeg ko panggapanggaw a kayo a pimbaalan sabap sangkoto a kapelimolimod. Sii sa kilid iyan sa tampar sa kawanan na tomitindeg on si Matitiyas si Sima si Anayas si Oriyas si Hilkiyas ago si Maasiyas na sii sa kilid iyan sa diwang na si Pidayas si Misail si Malkiyas si Hasom si Hasbadanah si Sakariyas ago si Misolam.
Si Isras na keilay o langon a taw ka tomitindeg sekaniyan a mipapanggaw kiran na so den so kiyaokaba niyan ko ribro na palaya siran den miyamanindeg.
Piyodi i Isras so Allah a so kababantogan a Tohan na inibayaw o langon a taw a manga lima iran na somimbag sa Amin! Amin! Na giyoto a somiyodiyod siran ago miyamanimba ko Allah a so manga paras iran na miseseko ko lopa.
So manga Libitiyo a si Yosowa si Bani si Siribiyas si Yamin si Akob si Sabitay si Hodiyas si Maasiyas si Kilita si Asariiyas si Yosabad si Hanan ago si Pilayas na pegosain iran so Kitab ko manga taw sii ko katitindeg iran roo.
Pepangadian iran so Ribro a Kitab o Tohan a penggogoden iran ago pembatonan sa maana kaan kasaboti o manga taw so pepangadian.
Mandiyadi na si Nihimiyas a so gobirnador ago si Isras a imam ago alim ko Kitab ago so manga Libitiyo a pepangosiyat ko manga taw na pitero iran kiran langon a Giyangkai a gawii na soti ko Allah a Tohan iyo. Di kano mboboko ago pepamanegad! Ka so langon o manga taw na pepekasagad sii ko kapepamakinega iran ko manga katero o Kitab.
Pitero pen i Nihimiyas a Ikano roo na go kano selasela a pepista ko manga pipiya a pangenengken ago mamis a panginginomen na begi niyo ron so manga taw a da a mapetiyagar iran. Giyangkai a gawii na soti ko Allah. Di niyo rarataa ginawa niyo ka so kapekebabaya a ipembegay o Allah na aya niyo bager!
So mambo so manga Libitiyo na pirinarinawan iran so langon o manga taw a tig iran a Rerenek kano! Di kano pemboko! Ka giyai na soti a gawii.
Mandiyadi na mimbabaling so langon a taw na mikekan ago miyamanginom na miyamemegay siran ko pangenengken iran ko manga ped. Miselasela siran a tanto a mabababaya ka kagiya siyabot iran so manga katero a piyangadian kiran.
Sii ko tomiyalondog a gawii na so langon o manga olowan ko pamiliya a rakes o manga imam ago so manga Libitiyo na mitimo siran ki Isras a alim ko Kitab kaan iran makenal piyapiya so manga ndao o Kitab.
Na kiyatokawan iran a aya misosorat ko Kitab a inibegay o Allah a nggolalan ko Mosa na pekakaden so manga taw sa Israil ko manga lawig sii ko dii kapista ko ikapito olan.
Na misosorat roo pen a mapakalangkap iran sii ko manga siti iran ago sii sa Yarosalim angkai a katero a Song kano ko manga bobongan na kowa kano ron sa manga sapak a kayo a olibi kayo a goo kayo a korma kayo a rogan ago ped a manga kayo a marimpoong a kambaalan iyo a manga lawig a giyoto i minisorat ko Kitab.
Sabap roo na milalalakaw so manga taw na miyangowa sa manga sapak na piyangembaalan iran a manga lawig sii ko mapapantar a atep o manga walay iran sii ko manga lamalama iran sii ko lamalama o Timplo o Tohan ago sii ko peketimotimoan ko danga o Gimowa ko Ig ago so Gimowa o Ipraim.
So langon o isa ka maginged a miyamakakasoy a poon ko kinitaog iran na miyangembaal sa manga lawig a kiyadenan iran sii ko miyakapito gawii a dii kapista. Giyai i paganay a kiyanggolaolaa sii o manga Israil ipoon ko masa o Yosowa a wata i Non na taman sangkoto a gawii na tanto siran a mabababaya.
Sii ko ikadowa polo ago pat gawii sangkoto bo a olanolan na miyalimod so manga Israil a dii popowasa a kindiditar sa manga sako ago kikatatagoan sa bayanek so manga olo iran.
Siran oto a kiyababadan ko Israil na miyangimbelag siran den ko langon a di iran royod a manga taw. Na sii ko katitindeg iran roo na di iran dii teobaten so manga dosa iran ago so manga kadostaan o manga apo iran.
Sii ko soled o telo ka oras na pepangadian kiran so Kitab o Allah a Tohan iran na miyakatelo pen ka oras a ipepenaobat iran ago ipepamanimba ko Allah a Tohan iran.
Aden a panggaw roo a katitindegan o manga Libitiyo a aya kititindeg on na si Yosowa si Bani si Kadmiyal si Sibaniyas si Boni si Siribiyas si Bani ago si Kinani. Pepangangarapan siran sa matanog ko Allah a Tohan iran.
Mandiyadi na so manga olowan o manga Libitiyo a si Yosowa si Kadmiyal si Bani si Hasabniyas si Siribiyas si Hodiyas si Sibaniyas ago si Pitahiyas na pitero iran ko manga taw a Tindeg kano na podiya niyo so Allah a Tohan iyo a oyagoyag sa taman sa pakataman! Tig iran pen a Mapodi so kababantogan a Ingaran ka a lebi a mipapangkat a di so langon a pembantogen ago pepodin.
Da a rimbang ka ya Allah! Seka i miyaden ko kawang ago so manga langit a rakes o langon o manga bitoon on. Seka i miyaden ko lopa ago so langon a mapapadalem on so manga ragat ago so langon a ndodon. Seka i pembegay ko kaoyagoyag ko langon taman na so langon a kaaden sa langit na pepamanimba reka.
Seka so Allah a so Tohan a minili ko Abram ago miyakaawa rekaniyan sa Or sii sa inged a Babilon na bitowan ka sa Ibrahim.
Miyapariksa ka a mapaparatiyaya reka so poso iyan na mimbaal ka sa kapasadan sii rekaniyan a imbegay ngka ko kebabadan on so kaingedan o manga Kanaaniyo Hitiyo Amoriyo Pirisiyo Hibosiyo ago manga Girgasiyo. Na initoman ka so minitopa ngka sabap sa maontol ka.
Miyailay ngka so kiyaromasay o manga apo ami sii sa Misir na tiyarima a ka so kiyagoraok iran sii ko Mariga a Ragat.
Piyakatalingomaan ka sa piyakamemesa a manga nanao so Piraon so langon a manga sanasanaan iyan ago so langon a taw ko inged iyan ka katawan ka o ay kiyapelolopita iran ko manga pagtaw ngka. Piyakibantog ka roo a ginawa ngka sa bantogan a da a ikeda iyan taman den imanto.
Siray ngka so ragat ko hadapan iran kaan siran on makaripag ko mamara a lopa ogaid na inilebad ka so pepanaloba kiran ko kadaleman na miyamangigaled siran on a lagid o ator sii ko manga babager a ig.
Sii ko kadaondaw na pepekiagak ka siran ko mapopolaos a gabon ago sii ko kagagawii na mapopolaos a apoy a pesindaw ko lalan a pegokitan iran.
Tomiyana ka ko Palaw a Sinay na miyakimbitiyarai ka kiran a poon sa langit. Bigan ka siran sa manga kokoman ago manga kitab a maontol ago matito ago manga pipiya a bitikan ago sogoan.
Ininsaratan ka siran makapantag ko Soti a Gawii ngka a Idedeke ago bigan ka siran sa manga sogoan manga bitikan ago manga kokoman a nggolalan ko oripen ka a so Mosa.
Igira a miyaor siran na bigan ka siran sa roti a poon sa langit na igira a miyawaw na siyabapan ka siran sa ig a poon ko lakongan. Pitero o ka kiran a soledan iran ago tanganen so lopa a minisepa a ka a imbegay ngka kiran.
Ogaid na mitekabor so manga apo ami ago miyamakategas a olo iran a da iran paratiyayaa so manga sogoan ka.
Minda siran mamakineg na da iran katademi so manga piyakamemesa a pinggolaola ngka sii kiran. Miyakategas baden a manga olo iran na sii ko kiyasopak iran na tomiyoro siran sa nakoda kaan siran makakasoy ko kaooripeni kiran. Ogaid na paririla ka a Tohan a makalimoon ago masalinggagaw a kena a ba malebod kararangiti ago mala i kapedi. Sabap roo na da ngka siran talikodi
Apiya pen inimbaal iran a ginawa iran sa tiyowang a barahala a nati a sapi a tig iran a Giyai i Tohan iyo a miyakaliyo rekano sa Misir! Tanto ka iran a piyagitowito!
Siran oto a miyakapirma on na so gobirnador a si Nihimiyas a wata i Hakaliyas so manga imam na si Sidikiyas
Si Sirayas si Asariyas si Yaramiyas
Si Pasor si Amariyas si Malkihah
Si Hatos si Sibaniyas si Malok
Si Harim si Mirimot si Obadiyas
Si Daniyal si Giniton si Barok
Si Misolam si Abihah Mihamin
Si Maasiyas si Bilgay ago si Simayas.
So manga Libitiyo na si Yosowa a wata i Asaniyas si Binoy a ped ko mbawataan i Hinadad si Kadmiyal
Ago so manga ped iran a si Sibaniyas si Hodiyas si Kilita si Pilayas si Hanan
Si Mika si Rihob si Hasabiyas
Si Sakor si Siribiyas si Sibaniyas
Si Hodiyas si Bani ago si Binino.
So manga olowan o manga taw na si Paros si Pahatmowab si Ilam si Sato si Bani
Si Boni si Asgad si Bibay
Si Adoniyas si Bigbay si Adin
Si Atir si Hisikiyas si Asor
Si Hodiyas so Hasom si Bisay
Si Harip si Anatot si Nibay
Si Magpiyas si Misolam si Hisir
Si Misisabil si Sadok si Yadowa
Si Pilatiyas si Hanan si Anayas
Si Hosiya si Hananiyas si Hasob
Si Halohis si Pilha si Sobik
Si Rihom si Hasabnah si Maasiyas
Si Ahiyas si Hanan si Anan
Si Malok si Harim ago si Baanah.
Sektano a manga taw sa Israil a rakes o manga imam manga Libitiyo manga gordiya ko gimowa manga padidikir manga talasogoay ko Timplo ago so langon o manga ped a bilag iran a ginawa iran ko manga rait a kibabaling sangkai a inged ko kiyatomana tano ko Kitab o Tohan na sektano a rakes o manga karoma tano ago so langon a manga wata tano a aden a sowa iyan ago sabot
Na langon tano pemangeped ko manga olowan tano sa kapesepa. Na pangnin tano a kamorkaan tano o Tohan o di tano petomana so Kitab iyan a inibegay niyan a nggolalan ko oripen iyan a so Mosa. Ipesepa tano a ipenggolalan tano piyapiya so langon a manga sogoan manga kokoman ago manga bitikan o Allah a Kadnan tano.
Ipesepa tano a di tano pakipengaroma so manga wata tano a manga babay ko manga rait sangkai a inged aya pen o ba tano pakipangaromaan ko manga wata tano a manga mama so manga wata iran a manga babay.
Igira a pegowit so manga rait sii ko inged sa manga dagangan o di na pereperan a pepasaan iran sii ko Gawii a Idedeke o di na sii ko apiya antonaa ped a soti a gawii na di tano kiran pemasa. Oman ikapito ragon na di tano pembasok ko lopa na iperila tano so langon a manga otang.
Ipesepa tano a tomanen tano so kokoman a mbegay tano sa pat ka gramo a pirak sa oman ragon a itebang ko Timplo o Tohan tano.
Imbegay tano so paan a ipesepaat ko Allah sii ko lamisaan so manga pereperan ago manga petotongen a ipesepaat ko aparan sa oman gawii so manga ipesepaat sii ko Gawii a Idedeke sii ko pista ko Saribolan ago sii ko ped a miyanga tetendo a pista ago so ped a manga soti a ipesepaat so manga korban a ipepapas ko dosa o manga Israil ago so apiya antonaa ped a kailangan para ko kapepanalagad sii ko Timplo o Tohan tano.
Sektano a manga pagtaw a rakes on so manga imam ago manga Libitiyo na peripaan tano o antawaa ko manga pamiliya tano i pekawit ko Timplo sa manga itagon a totongen ko aparan o Allah a Tohan tano ko matetendo a masa ko oman ragon a aya kaketoman o misosorat ko Kitab.
Ipesepa tano a pegowiten tano ko Timplo o Allah ko oman ragon so paganay a miyaragon tano a pereperan ago so paganay a inionga o langon o manga kayo tano.
So pen so paganay a inimbawata tano a mama ago so paganay a inimbawata o manga pangangayamen tano a manga sapi bilibili ago kambing na pegowiten tano ko Timplo o Tohan tano a aya kipenggolalanen ko misosorat ko Kitab na peladen tano ai ko manga imam a di roo dii manalagad.
Liyo ron pen na pegowiten tano ko manga imam sii ko Timplo o Tohan tano so lebi a mapiya ko tapong tano ago so ped a pangenengken a ipesepaat ago so lebi a mapiya ko langon a onga a sapad tano bago a arak ago lana a olibi. Na pegowiten tano ko manga Libitiyo so ikasapolo bagi ko pereperan tano ka so manga Libitiyo na aya pepanimo ko diyakat sii ko langon a pepamagonayonayan a di tano dii nggalebekan.
So isa a imam a moriyataw o Aron na pegonotan iyan so manga Libitiyo igira a pekowaan iran so manga diyakat na pekewit mambo o manga Libitiyo so ikasapolo bagi sangkai a manga diyakat a peketago ko manga rowang sii ko Timplo o Tohan tano.
Samaoto na so manga olowan o manga Yahodi na miyamakabaling sa Yarosalim na so ped ko manga taw na rominipa siran o antawaa i isa a taw ko oman i sapolo a pekabaling sii sa Yarosalim a so soti a siti. Ogaid na so kelamba a siyaw kataw na sii siran den ko inged a tataregan iran.
Na piyodi o manga taw so langon o manga ped a miyagiklas a pekabaling sa Yarosalim.
Giyai so listaan ko manga nakoda ko manga probinsiya a mimbabaling sa Yarosalim. So kadakelan ko manga taw so manga imam so manga Libitiyo so manga talasogoay ko Timplo ago so manga moriyataw o manga oripen o Solaiman na miyamakabaling ko rek iran a lopa sii ko pimbarambarangan a manga inged sa Yodah
Ogaid na so ped ko manga taw a poon sa probinsiya a Yodah ago giya Baniyamin na miyaling siran sa Yarosalim So manga taw a ped ko mbatabataa Yodah na Si Atayas a wata i Osiyas a wata i Sakariyas a wata i Amariyas a wata i Sipatiyas a wata i Mahalalil a moriyataw o Piris
Ago si Maasiyas a wata i Barok a wata i Kolhosih a wata i Hasayas a wata i Adayas a wata i Hoyarib a wata i Sakariyas a moriyataw i Silah.
Aden a pat gatos ago nem polo ago walo a manga moriyataw o Piris a kibabaling sa Yarosalim a palaya siran den pageedatan a manga taw.
So manga taw a ped ko mbatabataa Baniyamin na si Salo a wata i Misolam a wata i Yowid a wata i Pidayas a wata i Kolayas a wata i Maasiyas a wata i Itiyal a wata i Yasayas
Ago si pen si Gabay ago si Salay a madaseg a manga tonganay i Salo. So langon a manga moriyataw o Baniyamin a kibabaling sa Yarosalim na siyaw gatos ago dowa polo ago walo.
So maporo a olowan iran na si Yowil a wata i Sikri a aya pegogop on sa siti na si Yodah a wata i Hasinowah.
So manga imam na si Yadayas a wata i Yoyarib si Yakin
Si Sirayas a wata i Hilkiyas a wata i Misolam a wata i Sadok a wata i Mirayot a wata i Ahitob a so maporo a imam sii ko Timplo o Tohan
A rakes o walo gatos ago dowa polo ago dowa a manga ped iran a dii nggagalebek ko Timplo ago si mambo si Adayas a wata i Yaroham a wata i Pilaliyas a wata i Amsi a wata i Sakariyas a wata i Pasor a wata i Malkihah
Ago so pen so dowa gatos ago pat polo ago dowa a manga ped iyan a manga olowan ko pamiliya ago si mambo si Amasay a wata i Asaril a wata i Asay a wata i Misilimot a wata i Imir
Ago magatos ago dowa polo ago walo a kababantogan a manga ped iyan. So olowan iran na si Sabdiyal a wata i Hagidolim.
So manga Libitiyo na si Simayas a wata i Hasob a wata i Asrikam a wata i Hasabiyas a wata i Boni
Ago si mambo si Sabitay ago si Yosabad a so dowa ko manga olowan o manga Libitiyo a aya komikibir ko manga galebek sa liyo o Timplo o Tohan
Ago si mambo si Mataniyas a wata i Mika a wata i Sabdi a wata i Asap a aya pepanakoda ko kapepanalamat ago so kapepangangarapan o malilimod ago si Bakbokiyas a aya pegogop ki Mataniyas ago si mambo si Abda a wata i Samowa a wata i Galal a wata i Yadoton.
So langon o manga Libitiyo a kibabaling ko soti a siti na dowa gatos ago walo polo ago pat.
So manga gordiya ko gimowa na si Akob ago si Talmon ago so manga ped iran a petemeng ko manga pintoan a magatos ago pito polo ago dowa kataw langon.
So ped ko manga Israil a rakes on so manga imam ago so manga Libitiyo na kibabaling ko manga inged sa Yodah a so oman i isa kiran na sii ko lopa a kawali niyan.
Ogaid na so manga talasogay ko Timplo na kibabaling ko bobongan a Opil na si Siha ago si Gispa na aya iran manga olowan.
So maporo a nakoda o manga Libitiyo a kibabaling sa Yarosalim na si Osi a wata i Bani a wata i Hasabiyas a wata i Mataniyas a wata i Mika. Si Osi na ped ko manga moriyataw o Asap a aya makasasangan ko dii kandikir sii ko Timplo o Tohan.
So galebek o manga padidikir sa oman gawii na mipapaar o manga sogoan o dato.
Si Pitahiyas a wata i Mihisabil a so isa a moriyataw o Sirah a wata o Yodah na aya saliyanti o dato sii ko langon a pekesowasowa mipantag ko manga taw.
So ped ko manga taw ko mbatabataa Yodah na kibabaling sa Kiriyat Arba sa Dibon ago giya Yakabsiil ago sii ko mbabalibeta kiran a manga inged.
Mababaling siran pen sii sa Yasowa sa Mokadah sa Bit Pilit
Sa Hasar Sowal sa Birsiba ago sii ko mbabalibeta on a manga inged
Ago sii sa Siklag ago giya Mikonah ago sii ko mbabalibeta on a manga inged
Ago sii sa Inrimon sa Sorah sa Yarmot
Sa Sanoah sa Adolam ago sii ko mbabalibeta kiran a manga inged ago sii sa Likish ago so pepamagonayonan on ago sii sa Asikah ago so mbabalibeta on a manga inged. Giyangai a manga inged a babalingan o manga taw sa Yodah na ipoon sa Birsiba sii sa pagabagatan na taman den sa Balintad a Hinom sii sa pagotaraan.
So ped ko manga taw ko mbatabataa Baniyamin na kibabaling sa Giba sa Mikmas sa Aiha sa Bitil ago sii ko mbabalibeta on a manga inged
Ago sii sa Anatot sa Nob sa Ananiyas
Sa Hasor sa Ramah sa Gitaim
Sa Hadid sa Sibowim sa Nibalat
Sa Lod sa Ono ago sii ko Balintad a manga Panday.
Giyai i listaan ko manga imam ago manga Libitiyo a miyamakakasoy ko inged a ped i Sirobabil a wata i Siyaltiyal ago si Yosowa a so maporo a imam Manga Imam si Sirayas si Yaramiyas si Isras
Si Amariyas si Malok si Hatos
Si Sikaniyas si Rihom si Mirimot
Si Ido si Giniton si Abihah
Si Mihamin si Maadiyas si Bilgah
Si Simayas si Yoyarib si Yadayas
Si Salo si Amok si Hilkiyas ago si Yadayas. Giyangkai a manga mama na aya manga olowan o manga imam ago so manga ped iran sii ko masa o Yosowa.
Manga Libitiyo si Yosowa si Binoy si Kadmiyal si Siribiyas si Yodah ago si Mataniyas a aya pepanakoda ko dii kapamagidaida sa kapanalamat a pegogopan sekaniyan o manga pagari niyan.
Na so manga somasalapidaw kiran a si Bakbokiyas ago si Oni na tomitindeg a mipepantag iran sii ko kapesimba ko kalilimodan.
Si Yosowa na aya ama i Hoyakim si Hoyakim na aya ama i Iliyasib si Iliyasib na aya ama i Hoyada
Si Hoyada na aya ama i Yonatan na si Yonatan na aya ama i Yadowa.
Sii ko manga gawii a kapegimam i Hoyakim na giyai so manga olowan ko pamiliya o manga Imam si Miyarayas na olowan o pamiliya i Sirayas si Hananiyas na olowan o pamiliya i Yaramiyas
Si Misolam na olowan o pamiliya i Isras si Yahohanan na olowan o pamiliya i Amariyas
Si Yonatan na olowan o pamiliya i Malok si Yosip na olowan o pamiliya i Sikaniyas
Si Adna na olowan o pamiliya i Harim si Hilkay na olowan o pamiliya i Mirimot
Si Sakariyas na olowan o pamiliya i Ido si Misolam na olowan o pamiliya i Giniton
Si Sikri na olowan o pamiliya i Abiyas aden pen a olowan o pamiliya i Miniyamin si Piltay na olowan o pamiliya i Maadiyas
Si Samowa na olowan o pamiliya i Bilgah si Yahonatan na olowan o pamiliya i Simayas
Si Matinay na olowan o pamiliya i Yoyarib si Osi na olowan o pamiliya i Yadayas
Si Kalay na olowan o pamiliya i Salo si Ibir na olowan o pamiliya i Amok
Si Hasabiyas na olowan o pamiliya i Hilkiyas si Nitanil na olowan o pamiliya i Yadayas.
Pepamangisorat so manga olowan ko pamiliya o manga Libitiyo ago so manga imam sii ko kapegimam angkai a manga poporo a imam si Iliyasib si Hoyada si Yohanan ago si Yadowa. Di ini dii nggolaolaan taman den ko kandadato i Dariyos sa Pirsiya.
Ogaid na so manga olowan ko pamiliya o manga Libitiyo na pepamangisorat ko ribro a totolan sii bo taman ko manga gawii i Yohanan a wata i Iliyasib.
Si Hasabiyas si Siribiyas si Yosowa si Binoy ago si Kadmiyal na aya pepanakoda ko dowa lompok a manga Libitiyo a pepodi ago pepanalamat sii ko kapesimba ko malilimod. So dowa lompok na kititindeg a makasesangora a dii sinembaga so oman i salompok a giyoto i sogoan o Dato Daod a oripen o Tohan.
Si Mataniyas si Bakbokiyas si Obadiyas si Misolam si Talmon ago si Akob na manga gordiya ko gimowa a dii nggogordiya ko manga rowang a petegoan sa tamok ko obay o manga gimowa o Timplo.
Langon angkai a manga taw na di iran dii nggolalan so galebek iran sii ko manga gawii i Yoyakim a wata i Yosowa ago apo i Yosadak ago sii ko manga gawii i Nihimiyas a gobirnador ago si Isras a imam ago alim ko Kitab.
Sii ko kinisenggain ko pangeleban a Yarosalim na so manga Libitiyo na siyogo sa lomiyo ko kibabalingan iran ago somong sa Yarosalim kaan siran makapangeped ko dii kaselaselaa ko kasenggay sa kapekebabaya a rakes o kapagidaida sa kapanalamat a sasartaan a boniboniyan a manga pandaopan manga kotiyapi ago manga alpa.
Miyatimo mambo so manga padidikir a poon ko manga darpa a makalilibet sa Yarosalim ago poon ko manga iito a inged sa Nitopat
Ago poon sa Bit Gilgal Giba ago giya Asmabit ka miyakambangon so manga padidikir sa rek iran a manga inged ko melilibeta sa Yarosalim.
So manga imam ago so manga Libitiyo na siyoti iran mona a ginawa iran na go iran bo sotiya so manga taw ago so manga gimowa ago so pangeleban o siti.
Tinimo aken so manga olowan sa Yodah sii ko liyawaw o pangeleban na tomiyoro ako sa dowa lompok a padidikir a pemagidaida sa kapanalamat. So salompok na roo lomiyalakaw ko liyawaw o pangeleban a pegagaw sa kawanan sa tampar sa Gimowa ko Popot.
Si Hosayas ago so sabaad ko manga olowan sa Yodah na tomiyondog kiran
A ped iran si Asariyas si Isras si Misolam
Si Yodah si Baniyamin si Simayas si Yaramiyas
Ago so ped a manga imam a pepamogiyong. Tomiyalondog kiran si Sakariyas a wata i Yonatan a wata i Simayas a wata i Mataniyas a wata i Mikayas a wata i Sakor a aya moriyataw i Asap
Ago so manga ped iyan a si Simayas si Asarail si Milalay si Gilalay si Maay si Natanil si Yodah ago si Hanan a kiaawid sa manga boniboniyan a iniinsarat o Dato Daod a oripen o Tohan. Na si Isras a alim ko Kitab i moona kiran perada.
Sii sangkoto a gawii na sii ko kapembatiyaa ko Kitab o Mosa ko kapekenega on o manga taw na kiyatokawan den a misosorat on a da den a Amoniyo o di na Mowabiyo a ba makapengeped ko dii kapelimolimod o manga pagtaw o Tohan sa taman sa pakataman.
Aya sabap ai na da iran mbegi sa pangenengken ago ig so manga Israil sii ko kiyapakaliyo iran sa Misir ka ba iran den tindani si Balaam sa kisintaan iyan ko manga Israil. Ogaid na so Tohan tano na biyaloy niyan baden so sinta a rakmat.
Kagiya maneg o manga taw angkai a kitab na piyakambelag iran ko isa ka maginged a manga Israil so langon o kiyababadan ko manga rait.
Sii ko da pen ai kanggolaola na so imam a si Iliyasib a aya piyakakibir ko manga rowang a petegoan sa tamok ko Timplo o Tohan tano na dii makingginawai ki Tobiyas.
Na singgayan iyan si Tobiyas sa mala a rowang a andang a pegosaren a petimoan sa manga pereperan a dii soasoat ago so manga doka ago so manga kasangkapan para ko Timplo ago so pen so ikasapolo bagi ko manga pereperan bago a arak ago lana a olibi a inisogo o Mosa a pemangibegay ko manga Libitiyo so manga padidikir ago so manga gordiya ko gimowa a rakes on so bagian on o manga imam.
Ogaid na sii ko masa a di ini dii kanggolaola na da ako sa Yarosalim ka sii ko ikatelo polo ago dowa ragon a kandadato i Artasirksis a dato sa Babilon na miyakakasoy ako ko dato. Na da peman matey na inisango aken rekaniyan so kapekakasoy aken
Sa Yarosalim. Na kagiya makaoma ako a kiyatokawan ko so marata a pinggolaola i Iliyasib ko kiyabegi niyan ki Tobiyas sa rowang sii ko lamalama o Timplo o Tohan
Na tanto ako a kiyararangitan. Na inipelelebad aken ko liyo o rowang so langon a pagigimo i Tobiyas.
Inisogo aken so kalompiyowi ko manga rowang na oriyan iyan na inikasoy aken on so manga kasangkapan o Timplo a rakes o manga isepaat a pereperan ago doka.
Kiyatokawan ko pen a so manga bagian a isesenggay para ko manga Libitiyo na da kiran mibegay na sabap roo na siran ago so manga padidikir a mangangako ko dii kapanalagadi ko Timplo na miyamangasoy ko manga lopa iran.
Na pimbongetan aken so manga nakoda na iniise aken kiran a Ino pendarainonen so Timplo o Tohan? Mandiyadi na piyakitawag aken so manga Libitiyo ago so manga padidikir sa kakesoy iran na piyakaasal aken kiran so galebek iran.
Na giyoto a piperomanan o langon a taw sa Yodah so kapegowita iran ko ikasapolo bagi ko manga pereperan iran bago a arak ago lana a olibi roo ko manga petegoan sa tamok.
Piyakakibir aken angkai a manga mama ko manga petegoan sa tamok a si Silimiyas a imam si Sadok a alim ko Kitab ago si Pidayas a isa ko manga Libitiyo na initoro aken si Hanan a wata i Sakor ago apo i Mataniyas a salinggogopa iran. Mibibilang angkai a manga mama a kikasasarigan na piyakisangan kiran so dii kambaabaada ko kaoyagan sii ko manga pagari ran.
Tatademi ako ngka hey Tohan ko na di ngka pelipati so langon a pinggolaola ko a initagompiya ko Timplo o Tohan ko ago so di on dii kapanalagadi.
Miyakaisa a gawii a Idedeke na miyakailay ako sa manga mama sa Yodah a pepamangegik sii ko petemekan sa ig a obas a kambaalan a arak. Aden pen a manga mama a peroranan iran so manga kimar iran sa manga pereperan arak manga obas manga higos ago so ped a pimbarambarangan a manga roran na pepangowiten iran ai langon roo sa Yarosalim sii ko Gawii a Idedeke. Na tiyapaosan aken siran sa o ba siran dii pepasa sa manga pangenengken sangkoto a gawii.
Aden a manga mama a poon sa siti a Tair a kibabaling sa Yarosalim a pepamangawid sa Yarosalim sa manga seda ago so langon a pitibarangan a dagangan a di iran dii pesaan ko manga taw sa Yodah sii ko Gawii a Idedeke.
Na pimbongetan aken so manga olowan sa Yodah a tig aken a Ino niyo pesogoka so Gawii a Idedeke a nggolalan sangkai a marata a di niyo dii nggolaolaan?
Ba da nggolaolaa o manga apo iyo so lagid ai a aya kiyasabapan ko langon angkai a kamoralaan a piyakatalingoma rektano o Tohan tano ago sii sangkai a siti? Na imanto na pekesabapan kano sa mala pen a rarangit o Tohan sii sa Israil ko kapesogoka niyo ko Gawii a Idedeke!
Inisogo aken a pelekeban so manga pintoan a Yarosalim igira a perimon sii ko kapagepoon o Gawii a Idedeke na di den ai kalekaan taman sa di mapopos so Gawii a Idedeke. Na piyakanggordiya aken so ped ko manga pagtaw aken ko manga gimowa kaan da den a roran a ba misoled ko siti sii ko Gawii a Idedeke.
So manga padagang ago so manga dii pepasa ko langon a pitibarangan a dagangan na tiyorog siran sa miyakaisa o di na miyakadowa sa liyo a Yarosalim ko kagagawii.
Ogaid na piyakaiktiyar aken siran a tig aken a Ino kano pepekatorog sii ko obay o pangeleban? O nggolaolaa niyo ai peroman na pekatanaan ko sekano sa lima! Na ipoon sangkoto a gawii na da siran den kasoy roo ko Gawii a Idedeke.
Mandiyadi na inisogo aken ko manga Libitiyo a sotiya iran a ginawa iran ago nggordiyai ran so manga gimowa kaan iran masiyap so kasosoti o Gawii a Idedeke. Tatademi ako ngka bo sabap sii hey Tohan ko na kalimoon ako ngka sii ko kala a ka i gagaw.
Liyo ron pen na sii sangkoto a masa na kiyatokawan ko a madakel a manga mama sa Yodah a miyamangaroma sa manga babay a manga taw sa Asdod Amon ago giya Mowab.
So sabaad ko manga wata iran na di iran dii mambasa so basa a Asdod o di na so basa o salakaw a manga taw ago di matao tero sa basa a Yahodi.
Pimbongetan ko siran ago piyamanintaan. Liyambit aken so ped kiran na gininit aken a bok iran. Piyakasepa aken siran sii ko Ingaran o Tohan a tig aken a Di niyo pakipengaromaan so manga wata iyo a babay ko manga wata iran a mama aya pen o ba mapangaroma o manga wata iyo a mama so manga wata iran a babay o di na giya ginawa niyo.
Ba ini da kasabapi ko kiyapakandosa o Solaiman a dato sa Israil? Da den a ba niyan datar a dato ko apiya antonaa ped a nasiyon. Pekebabayaan sekaniyan o Tohan iyan na biyaloy sekaniyan o Tohan a dato ko dalem a Israil. Ogaid na apiya sekaniyan den i miyaagak o manga rait a manga babay sa kiyapakandosa niyan.
Na imanto na sekano mambo i dii nggolaola sangkai a mala a kadostaan a kapakaongkir ko Tohan tano ko di niyo dii kapamangaroma sa manga rait a manga babay!
So isa ko manga wata a mama i Hoyada a wata i Iliyasib a so maporo a imam na miyapangaroma niyan so wata a babay i Sanbalat a taw sa Horon na biyogaw aken sekaniyan sii raken.
Toosi ngka siran hey Tohan ko ka piresikan iran so kaiimami ago so kapasadan a pimbaalan ka mipantag ko manga imam ago so manga Libitiyo.
Giyanan i kiyabelaga ko ko manga taw ko langon a manga rait. Na piyakisangan aken ko manga imam ago so manga Libitiyo so galebek o oman i isa kiran.
Giyai i miyasowasowa sii ko masa o Dato Sirksis a miyakandato ko magatos ago dowa polo ago pito a probinsiya ipoon sa Indiya na iraraot sa Itiyopiya.
Sa masa oto na so torogan ago so korsi o Dato Sirksis na ndodoo sa Sosa a so ompongan a siti sa inged a Pirsiya.
Sii ko ikatelo ragon a kandadato iyan na miyaden sekaniyan sa kakendori para ko langon a manga olowan iyan ago manga sanasanaan. So manga olowan a sondaro sa Pirsiya ago giya Midiya na makadadarpa roo a rakes o kiseselaan a manga mama ago manga gobirnador ko manga probinsiya.
Sii ko soled o magatos ago walo polo gawii na ipaparada niyan den so mala a kakawasaan o ndatoan iyan ago so podi ago bantogan o menang iyan.
Kagiya mapos angkai a manga gawii na migay peman so dato sa kakendori para ko langon a manga mama ipoon ko mababa na taman ko mala a matatago ko ompongan a siti a Sosa. Miyakapito gawii a kiyatey niyan sii ko kalalamai ko sapadan o torogan o dato.
Kipapandaraan so lamalama sa mapoti ago biro a manga kortina a sotra a dinis a kiiiketan sa manga tali a mariga sii ko manga daporan a pirak a matatago ko manga polaos a marpil. Aden a manga ontoda roo a manga bolawan ago manga pirak a ibebetad ko lamalama a aatoren ai sa pimbarambarangan i warna a marmol manga pirlas ago so ped a manga ala i arga a bato.
Pepengenaten so arak a tatangelen ko pitibarangan a baso a bolawan a mbidabida i paras na mitataralo so arak a pamemegayan o dato.
Da den a diyangka ko kapepakainom o manga banto ka inisogo o dato ko langon a pepengenat sa arak a pembegan iran so oman i banto sa saden sa kabaya iyan on.
Samaoto na miyaden mambo so Bai a si Basti sa kakendori para ko manga babay sii ko torogan o Dato Sirksis.
Sii ko ikapito gawii ko dii kakendori o Dato Sirksis sii ko kiyapakapiya a ginawa niyan sabap ko arak na inisogo iyan ko pito kataw a manga orobarang a pepanalagad rekaniyan a sikiki Mihoman Bista Harbona Bigta Abagta Sitar ago si Karkas
A witen iran ko hadapan iyan so Bai Basti a sesangkad sa kababai kaan iyan mapakiilay so kataid iyan ko langon a manga olowan ago manga banto niyan ka manisan a pegilain.
Ogaid na kagiya misampay o manga orobarang ko Bai Basti so sogoan o dato na minda sekaniyan o ba on song. Na tanto ai a inikararangit o dato na somiyokeyaw so gani niyan.
Sabap sa aya adat o dato na pepekikokom ko manga tadiyam ko kitab ago kokoman na inimbitiyarai niyan so manga oongangen a somasabot ko manga kitab.
Aya manga ngaran iran na sikiki Karsina Sitar Adinata Tarsis Miris Marsina ago si Mimokan a so pito kataw a nakoda sa Pirsiya ago sa Midiya. Madaseg siran ko dato a lalayon sisii ko hadapan iyan na siran i lebi a manga poporo ko ndatoan.
Inisean siran o dato a Antonaa i kabasa o kitab a ikidia ko Bai Basti a da niyan onoti so sogoan o Dato Sirksis a inisampay ron o manga orobarang?
Somimbag si Mimokan ko kamamasaan o dato ago so manga nakoda a So Bai Basti na miyakanggolaola sa ribat a kena bo o ba sopak ko dato ka sopak pen ko langon a manga olowan iyan ago manga taw ko langon a probinsiya o Dato Sirksis.
Ka giyangkai a pinggolaola o Bai na ketokawan o langon o manga babay ko dalem o ndatoan ka. Sabap roo na pekaitoon iran so manga karoma iran a tig iran a Piyakisogoan o Dato Sirksis so Bai Basti a mangadap on na minda sekaniyan o ba on song.
Na sii den sangkai a gawii na so manga karoma o langon a manga olowan o dato sa Pirsiya ago Midiya a miyakaneg ko pinggolaola o Bai na datar oto mambo a ikidia iran ko manga karoma iran. Na da den a ikepos o di kapemagadata ago kararangit.
Kagiya ka maoto na o pekasoat ko dato na begay ka sa sogoan a misorat ko manga kitab o Pirsiya ago Midiya a di den kealin a si Basti na di den makapengadap ko Dato Sirksis. Liyo ron pen na began ka so kababai niyan ko salakaw a babay a lebi a mapapatot a di sekaniyan.
Mandiyadi na amay ka mapakalangkap angkai a sogoan o dato ko dalem o mala a ndatoan iyan na so langon o manga babay na kapegadatan iran so manga karoma iran ipoon ko mababa na taman ko maporo.
Miyasoat so dato ago so manga olowan iyan sangkai a mosawir na ininggolalan o dato so takdir i Mimokan.
Da matey ko kiyapakalenggaw o gani o Dato Sirksis na kiyatoosan iyan si Basti ago so miyanggolaola niyan ago so inisogo iyan a kokoman makapantag rekaniyan.
Samanaya na so manga pepanalagad ko dato na inipangoyaw iran on a Pakimbanog ka sa manga tataid a raga a da kabatali.
Pekatendo ka sa manga nakoda ko oman i probinsiya sii ko ndatoan ka a mawit iran so langon angkai a manga tataid a raga sii ko walay o manga karoma ngka sangkai a siti a Sosa. Pakisiyapen ka siran ki Higay a orobarang ka a komikibir ko manga babay na petetanosanan iyan siran.
Na so bago a taw a pekasoat ko dato i kebai a pekasambi ki Basti. Giyangkai a mosawir na inikasoat o dato na ininggolalan iyan.
Samaoto na aden a Yahodi sii ko siti a Sosa a ped ko mbatabataa Baniyamin a aya ngaran iyan na si Mordikay a wata i Yair a wata i Simay a aya wata i Kis.
Minitaog sekaniyan a poon sa Yarosalim i Nibokadnisar a dato sa Babilon a miyaped ko miyanga bibiyag isako mitaog si Yakoniyas a dato sa Yodah.
Aden a tenged i Mordikay a aya ngaran iyan na si Hadasah a piyagoyagoyag iyan sabap sa da a ama iyan ago ina. Giyangkai a bago a taw a bebetowan pen sa Istira na mataid ago pakabarayat ko bontal na kinowa sekaniyan i Mordikay a wata iyan isako matay so ama iyan ago so ina iyan.
Kagiya mapakalangkap so sogoan o dato na madakel a manga raga a miyapangowit roo ko siti a Sosa a piyakisiyap siran ki Higay. Miyaped kiran si Istira a miyawit mambo ko torogan o dato na inisarig ki Higay a komikibir ko manga karoma o dato.
Inikababaya iyan si Istira na inampilan iyan. Magaan so magaan na bigan iyan sa manga itetanosan ago manga pipiya a pangenengken. Piyakikibir iyan si Istira sa pito kataw ko manga talasogoay a babay a piyamamili poon ko torogan o dato na piyakaogalin iyan si Istira ago so manga talasogoay niyan ko lebi a mapiya a darpa ko walay o manga karoma o dato.
Da marinayag i Istira so bangsa niyan ago manga tonganay niyan ka kagiya inisapar on i Mordikay o ba niyan teroa.
Oman gawii na dii ndalakaw si Mordikay ko marani ko lamalama o walay o manga karoma o dato sa kaketokawi niyan ko kapakambebetad i Istira ago so pekesowasowa iyan.
Sii ko di pen kapekasong o isa ko manga raga ko Dato Sirksis na paliyogat a ketarotop iyan a daan so sapolo ago dowa olan a di on dii katetanosani i Higay ka giyoto i taritib mipantag ko manga babay a nem olan a kapetetanosani ron sa lana a mira ago nem olan pen ko ikekamotan ago ped a manga itetatanosan.
Na sii ko gawii a kapekasong iyan ko torogan o dato a poon ko walay o manga karoma niyan na kesolot iyan saden sa kabaya iyan a nditaren ago kabolawanan.
Song sekaniyan ko dato sii ko kaperimon iyan na sii ko kakepita iyan na kesoy ko salakaw a darpa ko walay o manga karoma o dato a kesiyap i Saasgas a so orobarang o dato a komikibir ko manga sandil iyan. Na di sekaniyan pekakasoy ko dato taman sa di on masoat so dato ka pekitalowan iyan bo so ngaran iyan.
Kagiya maoma so oras a kasong i Istira ko dato  na da den a piyangni niyan a rowar ko inipangoyaw ron i Higay a so orobarang a komikibir ko manga karoma o dato. Na inikasigi si Istira o oman i isa a miyakailay ron.
Miyawit sekaniyan ko Dato Sirksis sii ko torogan iyan ko ikasapolo a olanolan a Tibit sii ko ikapito ragon a kandadato iyan.
Na miyabarayat so dato ki Istira a makalelebi ko apiya antawaa ko ped a manga babay na tanto niyan a kiyababayaan a di so langon o ped a manga raga. Sabap roo na tiyagoan iyan so olo niyan sa sangkad na biyaloy niyan a bai a inisambi ki Basti.
Na migay so dato sa mala a kakendori a iniselasela ki Istira para ko langon a olowan iyan ago manga sanasanaan. Piyakalangkap iyan a mala a gawii ko dalem o manga probinsiya na minggomonggomon sekaniyan sa manga pamemegayan a mapepatot a imbegay o dato.
Apiya sii ko oriyan o kinitogalinen ko langon o manga raga ko ikadowa a darpa ago kiyabegan den o dato si Mordikay sa sangan sii ko torogan
Na itataros i Istira so kapageemaa niyan ko bangsa niyan ago manga tonganay niyan ka petomanen iyan baden so insarat on i Mordikay a datar o isako kapepekalaa niyan on.
Sii sangkoto a masa a dii kinggolalanen i Mordikay ko sangan iyan sii ko torogan o dato na si Bigtana ago si Tiris a dowa ko manga orobarang o dato a dii nggordiya ko pintoan o manga rowang iyan na kiyararangitan iran so Dato Sirksis na miyagopakat siran sa kambonoa iran on.
Ogaid na kiyatokawan ai i Mordikay na pitero iyan ko Bai Istira na iniripot iyan so totol ko dato a minibantog ki Mordikay.
Kagiya maipos angkai a manga miyaolaola na piselasela o Dato Sirksis si Haman a wata i Hamidata a moriyataw i Agag. Bigan iyan sa pangkatan ago kadato a maporo a di so langon a ped a manga olowan ko ndatoan.
So langowan a manga sanasanaan o dato sa torogan na pepekasodiyod ki Haman sa kapageedati ran on ka inisogo ai o dato makapantag rekaniyan. Ogaid na si Mordikay na minda o ba niyan sodiyodi aya pen o ba pagadati.
Mandiyadi na so manga sanasanaan o dato roo ko torogan iyan na iniise iran ki Mordikay a Ino ngka di peratiyayaa so sogoan o dato?
Oman gawii na pegakolan iran sekaniyan sa katomana niyan on ogaid na da niyan siran pakinega. Sabap roo na inimbitiyarai ran si Haman makapantag sii kaan iran mailay o ba pekasabar sekaniyan ko olaola i Mordikay ka miyatero kiran i Mordikay a Yahodi sekaniyan.
Kagiya mailay i Haman a si Mordikay na di niyan sodiyodan o di na pegadatan na tanto sekaniyan a kiyararangitan.
Na sabap sa kiyatokawan iyan a Yahodi si Mordikay na miyapamikir iyan a kena bo a ba si Mordikay i pemonoon iyan na baden mikediyat sa okit a kapolanga niyan langon ko manga taw i Mordikay a so manga Yahodi sii ko pirowarowangan o ndatoan i Sirksis.
Sii ko ikasapolo ago dowa ragon ko kandadato i Dato Sirksis sii ko paganay a olanolan a Nisan na somiyogo si Haman sa kaperipa  kaan matendo so gawii ago olanolan a ron mipenggolalan so kadiyat iyan. Na aya miyaripa na so ikasapolo ago telo gawii ko ikasapolo ago dowa a olan a so olanolan a Adar.
Mandiyadi na pitero i Haman ko Dato Sirksis a Aden a isa a bangsa a mipaparak sii ko langon o manga probinsiya ko ndatoan ka. So manga taritib iran na mibibida ko manga taritib o langon o ped a manga taw. Liyo ron pen na di iran pagonotan so manga kokoman o ndatoan. Kagiya ka maoto na kena a ba ngka ipetegompiya o ba ngka siran baden peperoa a kapekeoyagoyag iran.
O pekasoat ko dato na begay ka sa sogoan a mbinasaan siran. O nggolaolaa ngka ini na itopa ko reka a pekatago ako sa telo gatos ago pat polo nggibo ka kilo a pirak ko baitalmal o ndatoan para ko dii kinggolalanen ko galebek on.
Mandiyadi na pilas o dato ko kemer iyan so sising a ipetombok ko manga sogoan o dato na inibegay niyan ki Haman a so ridoay o manga Yahodi a wata i Hamidata a moriyataw i Agag.
Tagoa ngka den so pirak a tig o dato ki Haman na nggolaolaa ngka sangkoto a manga taw so ikasosoat ka.
Sabap roo na sii ko ikasapolo ago telo gawii ko paganay a olanolan na piyakitawag i Haman so manga panonorat o dato. Na piyakisorat iyan kiran so langon o manga sogoan iyan ko manga gobirnador manga nakoda ago manga olowan ko oman i probinsiya sii ko rek iran a kasorat ago basa o manga taw ron. Inisorat ai sii ko ingaran o dato Sirksis na go kiyatombokan o sising iyan.
Na piyangowit ai o manga pangangawid sa sorat sii ko langon a manga probinsiya ko ndatoan. Mapadadalem on so sogoan a so langon a manga Yahodi a mangoda ago lokes a rakes o manga babay ago manga wata na mbinasaan pemonoon ago polangen sii ko salongan bo a so ikasapolo ago telo gawii ko ikasapolo ago dowa olan a olanolan a Adar na mapeteban so manga rek iran.
Giyangkai a sogoan na mapekalangkap ko oman i probinsiya a pekitokawan ko langon a taw ron kaan siran makatiyagar sangkoto a gawii.
So kiyatokawi ron i Mordikay ko langon a miyanggolaola na kinisi iyan so nditaren iyan na somiyolot sa sako ago piyangombiyan iyan so olo niyan na miyagenebeneb ko siti a dii ndidiyagaw sa matanog a kapakamboko.
Miyakaoma sekaniyan ko gimowa o torogan o dato ogaid na da niyan soledi ka da a ba roo pekasoleden a somosolot sa sako.
Sii ko oman i probinsiya a kiyasampayan ko sogoan o dato na tanto ron a mimboboko so manga Yahodi. Mipopowasa siran a pepamanegad ago dii ndidiyagaw na madakel kiran a miyamanolot sa sako ago miyamangontod sa ombi.
Kagiya somong ki Istira so manga raga niyan ago so manga orobarang a pepanalagad on a pitero iran on so makapantag ki Mordikay na tanto a miyasosa a pamikiran iyan. Na piyakiwitan iyan sa nditaren a soloten iyan a isembi ko sako ogaid na minda sekaniyan o ba niyan matarima.
Mandiyadi na piyakitawag i Istira si Hatak a isa ko manga orobarang o dato a pakapenalagaden iyan ki Istira na piyakasong iyan ki Mordikay kaan iyan katokawi o antonaa i pekesowasowa ago ngkaino to.
Na liniyowan i Hatak si Mordikay sii ko lamalama o siti ko panempang o gimowa o torogan.
Piyanotol on i Mordikay so langon taman a miyanggolaola a rakes on so kadakel o pirak a initopa i Haman a imbayad iyan ko baitalmal o ndatoan ko kapemonoa ko manga Yahodi.
Bigan sekaniyan pen i Mordikay ko kopiya o sorat a miyapakalangkap den sa siti a Sosa a matatago on so sogoan sa kapolanga kiran. Piyangni niyan ki Hatak a pakiilain iyan ai ki Istira ago pagosain iyan on ago pagakolan iyan pen a somong si Istira ko dato kaan on makapangangampedian ago makapangni sa limo mipantag ko bangsa niyan a manga taw.
Na komiyasoy si Hatak na piyanotol iyan ki Istira so langon taman a pitero on i Mordikay.
Mandiyadi na iniinsarat on i Istira a teroa niyan ki Mordikay a
So langon a mosawira o dato ago so manga taw ko manga probinsiya niyan na katawan iran a saden sa mama o di na babay a mangadap ko dato sii ko lamalama niyan ko soled o torogan a da pakisogoi o dato na isa bo a kokoman on o dato a so kambonoa on. Aya bo a liyo sii a pekalidas ko kapatay na sa bo sa pekaantapan o dato ko bolawan a tongkas iyan. Ogaid na da ako den pakitawagen o dato a somong on sa miyakatelo polo den gawii.
Kagiya misampay i Hatak ki Mordikay so manga katero i Istira
Na piyakiwit iyan ki Istira angkai a sembag Di ngka pipikira a seka bo i pekalidas ko penggolaolaan ko langon o manga Yahodi sabap ko kapakababaling ka ko torogan o dato.
Ka o ba ka sii baden rerenek sangkai a masa na so kaketabangi ago kakesabet o manga Yahodi na pekapoon ko salakaw a darpa. Ogaid na seka ago so pamiliya o ama a ka na pematay. Ogaid na anta i matao ron o aya inikabaloy ngka a bai ko ndatoan na sabap ko datar ai a masosowa?
Mandiyadi na inipakawit i Istira ki Mordikay angkai a sembag iyan
Sii ko ikatelo gawii na siyolot i Istira so nditaren a kababai a labi na tominindeg sii ko lamalama ko soled o torogan sii ko panempang o rowang o dato. Moontod so dato ko korsi iyan sii ko rowang iyan a somasangor sekaniyan ko gimowa iyan.
So kiyailaya niyan ko Bai Istira a tomitindeg ko lamalama na miyasoat sekaniyan on na iniantap iyan on so bolawan a tongkas a kakapetan iyan. Na miyobay ron si Istira na siko iyan so poro o tongkas.
Mandiyadi na iniise on o dato a Antonaa i kabaya a ka Bai Istira? Antonaa i pengnin ka ka apiya pen taman ko sabaad ko ndatoan aken na kibegay reka.
O pekasoat ko dato a inisembag i Istira na domarpa ka imanto a ped si Haman ko kakendori a pitiyagar aken para rekano.
Na tig o dato ko manga talasogoay niyan a Wita niyo sii nggagaan si Haman kaan ami matoman so pangni i Istira. Na somiyong so dato ago si Haman ko kakendori a pitiyagar i Istira.
Sii ko kapeginom iran sa arak na iniise peman o dato ki Istira a Antonaa i kabaya a ka ka kibegay reka? Antonaa i pengnin ka? Apiya pen taman ko sabaad ko ndatoan aken na kibegay reka.
Tig i Istira a So pangni aken na giyai
O ikelimo ako o dato ago ikebabaya iyan a tomanen iyan so kabaya aken na pengnin ko a domarpa ka mapita ago si Haman ko isa pen a kapekendori a petiyagaren ko rekano. Na amay ka mapita na sembagen ko so pakaise a ka.
Lominiyo si Haman sa gawii oto a tanto a pekebabaya ago mapipiya a ginawa niyan. Ogaid na kagiya mailay niyan si Mordikay ko gimowa o torogan o dato ago miyainengka iyan a da den tindeg aya pen o ba miyakiilay a pekelek ko hadapan iyan na miyapeno sekaniyan a gani ki Mordikay.
Ogaid na ginggen i Haman a ginawa niyan na miyaling. Na tiyawag iyan roo tomimo so manga bolayoka iyan ago si Siris a karoma niyan
Na mimbentogan kiran si Haman makapantag ko kala o kakawasaan iyan so kadakel o manga wata iyan ago so langon a okit a kiyabantoga on o dato ago so kinipangkaten iyan on sa maporo a di so ped a manga olowan ago sanasanaan o dato.
Na kena a ba giyoto bo a inipagoman on i Haman ka saken bo i biyantowan o Bai Istira a mipagepeda o dato ko kiyakandori iyan. Na biyantowan ako niyan bo a makaonot peman ko dato mapita.
Ogaid na da ini ikapiya a ginawa ko taman sa pekeilay aken angkanan a Yahodi a si Mordikay a moontod ko gimowa o torogan!
Sa kagagawii oto na di torogen so dato na inisogo iyan a mawit on so ribro a kasosoratan ko miyasowasowa ko kandadato iyan kaan on mabatiya.
Na miyailay a misosorat roo a rininayag i Mordikay so kadiyat i Bigtana ago si Tiris a so dowa kataw a orobarang o dato a petemeng ko pintoan o rowang o dato ka piyagopakatan iran sa marata so Dato Sirksis sa kambonoa iran on.
Andamanaya i kiniselaan ago kiyabantoga ki Mordikay sabap sii? a iniise o dato. Da den a miyanggolaola a kamapiyaan iyan a tig o manga talasogoay niyan.
Na pitero o dato a Antawaa i sesan ko lamalama? Samaoto na aya den kiyapakasoled i Haman ko lamalama sii ko liyo o rowang o dato kaan iyan mapangni a pakibitinen iyan si Mordikay ko pembitinan a pitiyagar iyan.
Tig o manga talasogoay niyan a Si Haman i tomitindeg ko lamalama. Wita niyo sii a inisogo o dato.
So kiyasoled i Haman na iniise on o dato a Antonaa i mapiya a ikidia ko mama a kabaya o dato a selaan iyan? Aya katao ron i Haman na Antawaa pen i salakaw a kabaya o dato a selaan iyan a rowar raken?
Kagiya ka maoto na inisembag iyan ko dato a Aya mapiya a sowaan o dato para ko mama a selaan iyan
Na pakiwiten iyan sii so kimon a pesoloten o dato ago so koda a di niyan dii kodaan a sisii ko olo niyan so tanda o dato.
Na sogoon o dato ko isa ko lebi a maporo a olowan iyan a soloten iyan so kimon sangkai a mama ago agaken iyan a kokoda sii ko manga lalan ko siti a ipepanawatewag iyan sii ko kapelalakaw iran a Giyai i ikidia ko mama a kabaya o dato a selaan iyan!
Song ka roo den a inisogo o dato ki Haman. Kowaa ngka so kimon ago so koda na so den so pitero o ka na nggolaolaa ngka ki Mordikay a Yahodi a moontod ko gimowa o torogan. Di ngka pelepasi so apiya antonaa a pitero o ka!
Na kinowa i Haman so kimon ago so koda. Piyakikimon iyan ki Mordikay ago piyakakoda iyan ko koda o dato na tiyonda iyan so koda a kokodaan i Mordikay sii ko manga lalan o siti a ipepanawatewag iyan ko manga taw a Giyai i ikidia ko mama a kabaya o dato a selaan iyan!
So kiyaipos ai na komiyasoy si Mordikay ko gimowa o torogan ogaid na minggagaan maling si Haman a sasapengan iyan so olo niyan ko kapakadadapanas iyan.
Piyanotol iyan ki Siris a karoma niyan ago so langon o manga ginawai niyan so langon taman a miyasowasowa iyan. Na pitero iran on a Pipoonan den so kipembabaan ka ko kamamasaan i Mordikay. Na kagiya Yahodi sekaniyan na di ngka den kedaag. Mataan a tebanen ka niyan!
Na sii ko di iran pen dii kambibitiyarai na miyakaoma so manga orobarang o dato na piyakanggagaan iran somong si Haman ko kakendori a pitiyagar i Istira.
Tomiyalabok so dato ago si Haman a magatoang ko Bai Istira.
Na sii ko kapeginom iran sa arak sangkoto a ikadowa gawii na iniise peman o dato ki Istira a Antonaa i kebayaan ka Bai Istira? Antonaa i pengnin ka? Ka imbegay aken reka den apiya pen taman ko sabagi ko ndatoan.
Somimbag so Bai Istira a O pelimoa ko ngka Dato ago pekasoat reka na pengnin ko a pakapagoyaga ko ngka ago so bangsa ko a manga taw.
Ka saken ago so manga taw aken na miyapepasa ko kapemonoa rekami. O matag kami pipepasa a manga oripen na di ako den petero ka kagiya maito bo ini a nganin a pekaawid on a akal o dato. Ogaid na magaan kami den mbinasaan ago polangen!
Na iniise o Dato Sirksis ko Bai Istira a Antawaa i miyakaraw a penggolaola sa datar anan? Anda sekaniyan?
Tig i Istira a So soranga ami ago ridoay na giyangkai a marata a mama a si Haman! So kiyanega on i Haman na tanto sekaniyan a miyalek ko kamamasaan o dato ago so bai.
Na tominikeras so dato a tanto a pekerarangitan na lominiyo ko rowang a somiyong ko sapadan o torogan. Ogaid na mitelimbegak si Haman sa kipengangampedianen iyan ko Bai Istira ko niyawa niyan ka miyailay iyan a piyasad o dato sa ginawa niyan a mbonoon sekaniyan.
Na so kiyakasoy o dato ko rowang a poon ko sapadan na aya den kapenggepe i Haman ko ontoda a ron somasandang si Istira. So kiyailaya on o dato na inipesong iyan a Ba pelobeda angkai a mama so bai ko kamamasai aken on sii sa walay? So den so kiyateroa on o dato na siyapengan o manga orobarang iyan so paras i Haman.
Na pitero o isa kiran a si Harbona a Aden a pembitinan sa taw a dowa polo ago lima ka mitros a kaporo iyan a makatitindeg ko obay o walay i Haman. Piyakimbaalan iyan a mbitinan ki Mordikay a miyakatero sa miniogop iyan ko dato. Bitina niyo sekaniyan on! a inisogo o dato.
Sii den sangkoto a gawii na inibegay o Dato Sirksis ko Bai Istira so manga kalopaan i Haman a so ridoay o manga Yahodi. Na inowit si Mordikay ko hadapan o dato ka rininayag i Istira o antonaa i katotonganayai niyan on.
Pilas o dato so sising iyan a ipetombok a tanda o kadato  na inibegay niyan ki Mordikay. Na piyakakibir sekaniyan i Istira ko lopa i Haman.
Miyangangampedian peman si Istira ko dato a gomegepe ko hadapan iyan ago penggoraok. Piyangni niyan on a tamanan iyan so marata a kadiyat i Haman a moriyataw o Agag a pitekdir iyan a sopak ko manga Yahodi.
Na iniantap on o dato so bolawan a tongkas iyan na mimbowat si Istira na tominindeg ko hadapan iyan
A tig iyan a O ikasosoat ako ngka Dato ago mapipikir ka a ontol na pakisorat ka sa sogoan a pekabaroba ko manga sogoan i Haman a wata i Hamidata a moriyataw o Agag a minisorat iyan ago piyakalangkap iyan a mibinasa ko langon a manga Yahodi ko ndatoan ka.
Ka andamanaya i kaketigera ko ron o kitalingoma angkai a kamoralaan ko bangsa ko a manga taw ago pemonoon so manga tonganay aken?
Inisembag o Dato Sirksis ko Bai Istira ago si Mordikay a Yahodi a Ilaya niyo man ka inibegay aken ki Istira so lopa i Haman ago piyakibitin aken sekaniyan sabap ko kiyakediyati niyan sa marata ko manga Yahodi.
Ogaid na tanodi niyo a so apiya antonaa i inisorat sii ko ingaran o dato ago kiyatombokan ko sising iyan na di den kebaroba. Ogaid na kepakay a sorat kano sa salakaw a sogoan ko manga Yahodi sii ko ingaran o dato a mapetero iyo kiran on so apiya antonaa i pipikiren iyo a mapiya na tomboken iyo ron so sising o dato.
Na magaan so magaan na piyakitawag so manga panonorat o dato sii ko ikadowa polo ago telo gawii ko ikatelo a olanolan a Siban. Piyakisorat kiran i Mordikay so langon a sogoan iyan ko manga gobirnador manga nakoda ago manga olowan ko langowan o magatos ago dowa polo ago pito a probinsiya ipoon sa Indiya na iraraot sa Itiyopiya. Inisorat ai sii ko kasorat o oman i probinsiya ago sii ko basa o oman i bangsa on ago sii mambo ko manga Yahodi ko rek iran a kasorat ago basa.
Piyakisorat ai i Mordikay sii ko ingaran o Dato Sirksis na initombok on so sising o dato. Piyamakiwit iyan ai ko manga pangangawid sa sorat a kikokoda ko manga gagaan a koda a tindos a bowad o manga koda o dato.
So ikasapolo ago telo gawii ko ikasapolo ago dowa olanolan a Adar na gawii a mipenggolalan on so sogoan o dato. Sa gawii oto na iinamen o manga ridoay o manga Yahodi a tebanen iran siran. Ogaid na miyakelid so antap iran ka so manga Yahodi i tomiyaban ko siran oto a pekegowad kiran.
Mitimotimo so manga Yahodi sii ko manga siti a babalingan iran sii ko langon a probinsiya o Dato Sirksis sa kanggobata iran ko manga taw a petepengan iran siran minasa. Da a sakataw bo a ba kiran makaato ka ipekelek siran o langon a manga taw.
Na so langon o manga olowan ko manga probinsiya a rakes o manga gobirnador manga nakoda ago manga sanasanaan o dato na tiyabangan iran so manga Yahodi sabap ko kalek iran ki Mordikay.
Ka mala i kadato si Mordikay sii ko torogan na miyakalangkap so bantogan iyan ko langon a manga probinsiya na pepekala so kapaar iyan.
Sabap roo na miyagaga nggolaola o manga Yahodi so ikasosoat iran sii ko siran oto a pekegowad kiran. Na piyamono iran a pedang so langon a manga ridoay iran ago piyaminasa iran.
Sii ko ompongan a siti a Sosa na miyakapatay siran sa lima gatos a manga mama.
Sangkoto bo a gawii na miniripot ko dato so kadakel o miyabono sii sa Sosa.
Na pitero o dato ko Bai Istira a Miyakapatay so manga Yahodi sa lima gatos a manga mama sii sa Sosa a rakes o sapolo kataw a manga wata i Haman a manga mama. O miyagiyanan na antonaa bes i miyanggolaola iran ko ped a manga probinsiya!? Na antonaa i pengnin ka imanto ka kibegay reka? Antonaa pen i kabaya a ka ka ketoman den?
Inisembag i Istira a O makasoat ko dato na peroa ngka ko manga Yahodi sii sa Sosa a minggolalan iran peman mapita so sogoan a ininggolalan iran sangkai a gawii ago pakibitinen ka ko pembitinan so manga lawas o sapolo a manga wata i Haman.
Na inisogo o dato a minggolalan ai na piyakalangkap so sogoan roo sa Sosa. Binitin iran pen so manga lawas o sapolo kataw a manga wata i Haman.
Na mitimotimo peman so manga Yahodi sa Sosa sii ko ikasapolo ago pat gawii ko olanolan a Adar na miyakapatay siran sa telo pen gatos a manga mama sa siti ogaid na da iran siran tebani.
So mambo so ped a manga Yahodi a sisii ko manga probinsiya na miyatimo a melinding ko ginawa iran. Na miyapokas siran den ko manga ridoay iran ka miyakapatay siran sa pito polo ago lima nggibo ko siran oto a pekegowad kiran. Ogaid na da a ba iran piteban.
Miyanggolaola ini sii ko ikasapolo ago telo gawii ko olanolan a Adar na sii ko ikapat gawii na domike siran na biyaloy iran a gawii a kapista ago kapekebabaya.
So Dato Sirksis na piyakabowis iyan so dalem o ndatoan iyan taman ko manga wawatan a darpa on sa kilid a ragat.
So langon a miyanggolaola niyan sii ko kapaar iyan ago gees a rakes o tarotop a totolan ko kala i Mordikay a inipangkat sekaniyan on o dato na miyamangisorat ai langon sii ko ribro a totolan ko manga dato sa Midiya ago giya Pirsiya.
Sii sa inged a Os na aden a mababaling on a mama a aya ngaran iyan na Ayob. Da a daway niyan ago matito angkai a mama a maaleken ko Tohan ago pelidasan iyan so kanggolaola sa marata.
Aden a pito kataw a manga wata iyan a manga mama ago telo kataw a wata a babay.
Aden a pito nggibo a manga bilibili niyan telo nggibo a manga onta sanggibo a manga sapi ago lima gatos a manga kimar. Tanto pen a madakel a manga talasogoay niyan. Sekaniyan i lebi a tatamoken ko langon a manga mama a kibabaling sa sebangan.
Miyakaisa alongan na miyangadap peman ko Allah so manga malaikat o Tohan na ndodoo mambo so Iblis a inipangadap iyan on a ginawa niyan.
Na inisean o Allah so Iblis a Anda ka makapopoon? Poon ako ko di aken dii kapagenebeneb ko doniya a pepegaloyaloyan ako ron a inisembag o Iblis.
Na pitero o Allah ko Iblis a Ba ngka di maiinengka so oripen aken a si Ayob? Da den a lagid iyan sa doniya a da a daway niyan ago matito a mama a maaleken raken ago pelidasan iyan so kanggolaola sa marata. Na apiya pen piyamagayokan ako ngka sa kambinasaa ko rekaniyan sa da a sabap iyan na tatap so kakakapeti niyan ko di niyan kapakapesela.
Aya bayad o kobal na kobal mambo a inisembag o Iblis. Imbegay o mama so langon taman iyan a ipagaon ko niyawa niyan.
Ogaid na betera ngka on a lima ngka na pakatanaa ngka ko lawas iyan na mataan a mbardaan ka niyan pesinta!
Na den a tig o Allah ko Iblis peladen ko sekaniyan ko kapaar ka ogaid na pagongowi ngka so niyawa niyan.
Na lominiyo so Iblis ko hadapan o Allah na piyakatelogedam iyan si Ayob sa masakit a manga lebag ipoon ko palad a ai niyan na taman ko poro a olo niyan.
Na kominowa si Ayob ko miyaropet a koden a bote na inikikis iyan ko kobal iyan ko kaoontodi niyan ko ombi.
Na pitero on o karoma niyan a Ba ngka kakapeti den so kada a sala a ka? Sintai ngka baden so Tohan kaan ka matay!
Ogaid na inisembag i Ayob a Di ka dii tero a lagid o dii katero o isa ko lalong a manga babay. Ba aya bo a peterimaan ta a poon ko Tohan na mapiya a kena o ba so marata? Na apiya pen sangkoto a langon a karomasayan i Ayob na da sekaniyan den makandosa ko miyatero iyan.
Aden a telo kataw ko manga ginawai i Ayob a si Ilipas a taga Timan si Bildad a taga Sowah ago si Sopar a taga Naamat. Na kagiya maneg iran so makapantag ko langon angkai a karomasayan a miyakatalingoma ki Ayob na mitimo siran na mirengarengan roo somong kaan iran mipangalinggagaw ago mapakapiya a ginawa niyan.
Kagiya malangkaw iran sekaniyan a mawatan siran pen na maregen a kiyakilalaa iran on na minggogoraok siran sa matanog na kinisi iran so manga kimon iran ago pinirikan iran sa bayanek a manga olo iran ko kapakamboboko.
Kagiya maipos ai na miyakatero si Ayob na inisinta iyan so gawii a kinimbawataan on.
Pitero iyan a
Pengnin ko a mada so gawii a kinimbawataan raken ago so kagagawii a miyatero on a Inimbawata a bago a mama!
Pengnin ko a makaliboteng angkoto a kadadaondaw a di den ketademan o Tohan roo sa langit ago di den kesindawan o maliwanag.
Matangan oto bo o datem ago so along o kapatay ago kasapengan o manga gabon a kalangkoloban o maliboteng so kaliwanag iyan.
Pengnin ko a maagaw angkoto a kagagawii o makapal a maliboteng ago di den mirakes ko manga gawii ko ragon aya pen o ba miped ko apiya andaon ko manga olanolan.
Matarambisa angkoto a kagagawii a di on den maneg so lalis sa kapekebabaya.
Pengnin ko a misinta angkoto a gawii o manga pangangatao a manga papasang sa kipekipaaren iran ko Libiyatan.
Di den makasindaw so makabanges sii ko kakepita iyan na kaalatawan angkoto a kagagawii so kaliwanag sa da a gona niyan a di niyan mailay so paganay a sinar o kalibabas.
Kamorkaan angkoto a gawii ka da niyan kalekebi so roranan a wata o ina aken kaan di ako pekaokit ko karomasayan.
Ino ako da matay ko tiyan o ina aken o di na sii ko kiyaliyo aken ko roranan a wata?
Ino ako pen pegabenabena o ina aken? Ino ako niyan pekasosowa?
Opama ka miyatay ako den na makaiiga ako den ai a lomilintad a makatotorog ago makadedeke
Mandiyadi na somimbag si Ilipas a taga Timan a tig iyan a
O aden a makaraw reka makimbitiyarai na ba ka pagotegi? Ka di ako matag makapepererenek.
Ilaya ngka man ka madakel a piyangosiyatan ka piyakabager ka so manga lolobay.
Igira aden a pekirepang sabap ko kada a bager iyan na so manga katero o ka na pepekaoyat rekaniyan sa kapepakatindeg iyan.
Ogaid na imanto a seka i kiyatalingomaan sa kasiksaan na kiyadaan ka sa inam miyakatana reka ini na pekelalongan ka.
Ba di so ibadat ka i pepekabegay reka sa sarig ago so kapagiinontolan o kapepaginetaw ngka na pepekabegay reka sa panginam?
Pamimikirana ngka imanto antawaa i da a sala iyan a ba miyadadas? Antawaa i matito a ba kiyabinasaan?
Miyainengka aken a so siran oto a dii nggalebek sa kamarataan ago pepamola sa kasamok na giyoto mambo i maperagon iran.
Pekebinasa siran o sengaw o Tohan a pepanga popolang ko kapemborngat o gani niyan.
Pegengger ago pegeker so manga baradosa a lagid o manga arimaw ogaid na peroropeten o Tohan so manga ngipen iran.
Pematay siran a lagid o manga arimaw a da a kesikem iran ago kekan a pemangiparak so manga wata iran.
Aden a katero a pageemaan a aya kinisampay niyan raken na lagid o ba minitong ko tangila ko.
Miyakatalingoma ini a nggolalan ko odem sii ko kaaneki ko manga taw sa torog.
Miyalek ako ago tiyabad na palaya tiyabeker so manga tolan aken.
Na giyoto a aden a sagosob a miyakasagad sa paras aken na miyamanindeg so manga baraibon ko lawas aken.
Tomiyareg ai na tintengan aken ogaid na da aken makilala o antona onon. Na miyakaneg ako sa malenggaw a sowara a tig iyan a
Ba maontol so manosiya ko kapegilaya on o Tohan? Ba soti so taw ko hadapan o Miyaden rekaniyan?
Apiya so manga malaikat o Tohan na di niyan sasarigan na pekedawayan iyan siran
Na taralebi pen a di niyan kaserigi ko manosiya a aden a lawas iran a bote a so manga onayan iran na sii ko bayanek a malebod siran makemel a lagid o geeb!
Apiya pen o pekeoyagoyag so manga taw ko kapipita na maatay siran ko kakegegawii niyan a maada sa taman sa pakataman a da den a ba on miyakainengka.
Pananalo ka Ayob o kabaya a ka ogaid na antawaa i sembag reka? Antawaa ko manga malaikat i keangayan ka?
So gani na pepekabono ko lalong ago so kasiig na pepekapatay ko da a peleng iyan.
Miyakailay ako sa lalong a dii makambekaw ogaid na tekaw den a kiyamorkai ko babalingan iyan.
So manga wata iyan na mawatan ko kalilinding na pendaagen siran ko dii kokoman a da a ba kiran peninindegan.
So pepanga aaor na pekan ko pereperan o pekelalolalong apiya pen so pepamangeto ko manga soroken na so pepanga aawaw na pelameden iran so tamok iyan.
Ogaid na so kamarataan na di pekato ko lopa aya pen o ba so karomasayan i lomonaw ko bote.
Ka matamataan den a so manga taw na inimbawata a maperomasay a datar o kapepelalayog o manga kotokoto a apoy sa poro.
O saken seka na pegapas ako ko Tohan na peladen ko ron so panon aken.
Di sekaniyan dii nggolaola sa manga piyakamemesa a di mapenggedageda ago so manga ala a galebek a di keitong.
Pepakioranan iyan so lopa ago pepakaigan iyan so manga pangomaan.
Ipeporo iyan so manga bababa na pekesabet iyan so dii mboboko.
Pegilangen iyan so manga kadiyat o manga tangakal kaan di iran mipenggolalan so manga atap iran.
Pelitagan iyan so manga oonganen sii ko katatangakal iran na pekealangan so manga plano o manga madoraten.
Pepakalibotengan siran sii ko kadadaondaw na apiya o miyaoto a alongan na pepangapap siran a datar igira a gagawii.
Pesebeten o Tohan so manga miskin ko manga gagarang a katero o manga tangakal pesebeten iyan siran ko kapaar o manga tangarasi.
Sabap roo na katatagoan sa panginam so manga miskin na miyapakakemed so ngari o manga rarata.
Rarakmatan so taw a pepakatanoren o Tohan kagiya ka maoto na di ka kenamai ko kapepamarintaa reka o Lebi a Mabager.
Ka pepamali sekaniyan ogaid na pembongkosan iyan bo so manga pali na pepamakasakit sekaniyan ogaid na pepekabolong mambo so manga lima niyan.
Pokasen ka niyan ko nem a morala sii ko pito a morala na da a marata a ba reka pekatana.
Sii ko masa a taon na pegoyagen ka niyan na sii ko katidawa na ipelidas ka niyan ko kapatay.
Kelinding ka ko kapegitowitoa reka na di ngka den ikelek so morala igira a pepekatalingoma.
Mandiyadi na somimbag si Ayob a tig iyan a
O ba bo ketimbang so kapakamboboko aken ago mibetad ko timbangan so langon o karomasayan aken!
Mataan a lebi ini a mapened a di so peted sa ragat giyoto i sabap a da aken genggena so manga katero aken.
So manga gasa o Lebi a Mabager na milalapek raken na pepekalangkap so bisa iran ko niyawa ko. So manga piyakalekelek o Tohan na matitiyagar a sondol raken.
Ba di aden a kabenar aken sa kapepegaataat aken? Ba di pekekeg so kimar a da a kapenateban iyan o di na pegenga so sapi a da a kompay niyan?
Antawaa i kebabaya koman ko da a taam iyan a pangenengken a da katimosi? Antonaa i taam o mapoti ko orak?
Pegendaan ko peseko so lagid anan a pangenengken ka ikesekit aken.
O ba bo maampon o Tohan so pepangnin ko ron ago mibegay niyan raken so aarapen aken!
O ba bo kabaya o Tohan a kasesaa niyan raken a beteren iyan a lima niyan ago bonoon ako niyan!
Ogaid na maaaden den raken angkai a ipekapiya a ginawa ko a pepekabegay raken sa kapekebabaya minsan pen sisii raken angkai a rintas iyan a masakit a giyai da aken ongkira so manga katero o Soti a Tohan!
Ogaid na kiyadaan ako sa bager ino ako pen pepekainam? Da a bobolos aken a mapiya ino pekalendo so omor aken?
Ba mategas ako a datar o ator? Ba tombaga so sapo aken?
Da a kiyogop raken a ba sisii sa ginawa ko imanto a piyapas raken so langon a gees aken.
Aya patot ko mama a kiyadaan sa inam na ipekelimo o manga ginawai niyan apiya pen o ba niyan den tiyalikodan so kalek ko Lebi a Mabager.
Ogaid na sekano a manga pagari aken na miyakaakal raken a lagid o pekemaraan a manga lawasaig a lagid o manga baogan a pesolapay
Igira a pekepeno a peketonag a giyaw ago ilo
Ogaid na petereg tomoga igira pangolaon ka peketiyan o kayaw o alongan.
So tometembeng a manga padagang na pesilay ko okita iran a dii mbabanog sa ig na pepegantapantap siran ko disirto a pepamatay.
So pelalalag a manga padagang a poon sa Tima ago Siba na miyamangiloba sangkoto a manga baogan
A tatangkeden iran a pekatoon siran on sa ig. Ogaid na so kiyapakaoma iran on na kiyaolaan siran ago kiyadaan den sa inam.
Na lagid kano imanto o kiyamaraan a lawasaig a da a kiyogop iyo raken. Pekeilay niyo so kamomoralai raken na pekelek kano raken maleb.
Ngkainoto? Ba aken rekano den miyatero a Witi ako niyo sa pamemegayan? o di na Tendani ako niyo ko tamok iyo?
O di na Sabeta ko niyo ko manga ridoay aken? o di na Aona ko niyo ko kapaar o pepangarasi raken?
Na den pangendaowa ko niyo osaya ngka raken o antonaa i karibatan aken ka merenek ako ago pemakineg rekano.
Sayana a pekaayok so manga oontol a katero! Ogaid na antonaa i gona o kisasagdaan iyo raken?
Ba niyo pipikira a ontol so manga katero iyo ago matag baden somasagad a ndo so manga katero aken a kiyadaan sa inam?
Aya ngena iyo na apiya so kapengongoripena niyo ko manga ilo ago so kasambii niyo ko manga ginawai niyo!
Ba di so kapepeginetaw o manosiya ko doniya na lagid o manga gawii o taw a pakareregenan nggalebek?
Lagid o oripen a pangingindaon iyan so kasisirongan ago lagid o gomagalebek a penayaon iyan so sokay niyan
Na babagianan ako mambo sa manga olanolan a da a oked iyan na iaantag raken so manga kagagawii a kaperomasay.
Igira a miniga ako a pekatorog na pipikiren ko a Ay katey pen a kapakambowat aken? na sii ko kagegenday o kagagawii na pepagariwara ako taman ko kepita.
So lawas aken na mapopotos a lowati ago kegang miyapeno so kobal aken a manga panido a dii ndadana.
Pepamanagad so manga gawii aken sa magaan a di so barira o pegaol a pepanga popopos sa da den a arap on.
Tanodi ngka hey Tohan a so kaoyagoyag aken na matag sengaw so manga mata ko na di den pekailay peroman sa kapipiya a ginawa.
So mata ngka a pegilay raken imanto na di ako niyan den keilay na o pengilobaa ko ngka na miyaipos ako den.
Lagid o gabon a pekibayog ago pekeda na so mambo so taw a ketago ko kobor na di den makapepeto
Di den pekakasoy ko babalingan iyan na kelipatan sekaniyan o manga ginawai niyan.
Kagiya ka maoto na di aken nggenggenen so ngari aken penarotaro ako sii ko kapekerasay o niyawa ko pegataat ako sii ko kapapaiti ko ginawa ko.
Ba ako piyakalekelek a naga sa kalodan a disomala a pakinggordiyaan ka?
O pamikira ko a pekapiya a ginawa ko ko igaan aken ago mapekakep o kapakatorog so di aken dii mipagataat
Na apiya pen oto na pepakitekawan ako ngka ko manga taginepen ago pepakalekan ako ngka sa manga pangingilain.
Sabap sii na tomoon ko a ba ako den pageget a matay a di sa ba ako maooyagoyag sii sangkai a lawas.
Ipekegowad aken so kaoyagoyag aken di ko kabaya o ba ako makadayon maginetaw. Taregi ako ngka ka ba den somasagad so manga gawii aken.
Ino mala reka i kipantag so manga manosiya a tatagoon ka siran sa ginawa ngka?
Ka pekaipen ka siran oman kapita ago petiyobaan ka ko oman i sakotika.
Ba ngka di teregen so kapegilaya ngka raken ba ako ngka di ngganati apiya ko sakadiyap?
O miyakandosa ako na antonaa i minibinasa ko reka hey petolik ko manosiya? Ino ako ngka mbaloya a di ngka dii tindoan? Ba ako awid a akal ka?
Mandiyadi na somimbag si Bildad a taga Sowah a tig iyan a
Ay katey pen a di ngka san dii kapanaroa? So manga katero o ka na lagid bo o kapesember o mabandes a ndo.
Ba pembibida o Tohan so kokoman ba pembibida o Lebi a Mabager so ontol?
Isako makandosa ko Tohan so manga wata a ka na piyalad iyan siran ko kiyasiksaa kiran a miyapetot ko kasalaan iran.
Ogaid na o pagapas ka ko Tohan ago pengangampedian ka ko Lebi a Mabager
Na o pembaloy ka a soti ago matito na apiya imanto na peseriat sekaniyan ko kamapiyaan ka na pekaasalen iyan so ontol a babalingan ka.
Na so miyaipos a rek ka sa paganay na lagid bo o maito ko kipegabain on ko mala a ipetegompiya ngka sii sa kaposan.
Isei ngka so manga lokes tano na pamimikirana ngka so miyakenal o manga apo iran
Ka babago tano pen inimbawata na da den a ba tano katao na so manga gawii tano ko doniya na matag baden alongalong.
Ogaid na pakipangendao ka ko manga apo tano ka ipembayan iran reka so manga katero a poon ko ongangen iran
Ba pekato so bombong ko darpa a kena a ba babasaken? Ba pekarimpoong so anes ko da a ig on?
O mati so ig sii ko kapegto iran a da pen makatoa na magaan a kakelayon iyan a di so apiya antonaa ped a pamomolan.
Giyanan i keokitan o langon a lominipat ko Tohan na keda so panginam o taw a pegongkir rekaniyan.
Aya peserigan iyan na maroropet na aya pesanaan iyan na matag ayog a lalawa.
O renda sekaniyan on na di rekaniyan pekaren na o komapet sekaniyan on na keda bo.
Lagid sekaniyan o pamomolan a pekeigan piyapiya sii ko bansayan sa alongan a pendonapa so manga temos iyan ko sapadan
Pekoliket so manga bekaw niyan ko batiyong a manga ator a dii mbanog sa kakapetan iran sii ko manga ator.
Ogaid na amay ka miyabadot ai ko katatagoan on na keloon den o darpa iyan a peteroon iyan a Da ko seka den mailay!
Mataan a giyai bo i ikapipiya a ginawa o marata a taw sii ko kapepaginetaw niyan! Na magto so ped a manga pamomolan sii ko lopa a isembi on.
Ogaid na di den telikodan o Tohan so taw a da a daway niyan aya pen o ba niyan tabangi so manga rarata.
Penoon iyan peman so ngari i ka a singa ago so manga modol ka a kapelalis sa kapekebabaya.
Mandiyadi na somimbag si Ayob a tig iyan a
Oway katawan ko a tito anan a benar. Ogaid na andamanaya i kapekaontol o manosiya ko hadapan o Tohan?
O aden a kebaya on makipendaowa na di sekaniyan on pekasembag sa apiya makaisa bo ko sanggibo.
Madalem i ongangen so Tohan ago mala i gees antawaa i miyakasopak on a ba da kabinasai?
Tekaw den a kipegisegen iyan ko manga palaw na pekeliden iyan siran ko rarangit iyan.
Pekokogen iyan so doniya ko katatagoan on na petebekeren so manga polaos a aya on kaoonayan.
Kesaparan iyan so alongan kaan di pekasebang ago so manga bitoon kaan di pekasindaw.
Sekaniyan bo i komiyayat ko manga langit ago pelalakaw ko liyawaw o manga begel o ragat.
Miyangaden sekaniyan ko langon o manga bitoon a so Laya so Oriyon so Pliyadis ago so manga lompokan o manga bitoon sa Pagabagatan.
Di sekaniyan dii nggolaola sa manga ala a galebek a di mapenggedageda ago so manga piyakamemesa a di den kebilang.
Ogaid na igira a pesegad raken so Tohan na di aken pekeilay na igira a pegawa na di aken maiinengka.
O pengagaw sekaniyan na antawaa i pekasapar on? Antawaa i pekaraw ron mise a Antonaa i pesowaan ka?
So Tohan na di niyan nggenggenen so rarangit iyan apiya so lebi a manga wawaraw a somiyopak on na miyalagosak o manga ai niyan.
Kagiya ka maoto na antawa ako a makipendaowa rekaniyan? Andamanaya i kapekapili aken sa manga katero a kipawal aken on?
Apiya pen da a sala aken na di aken sekaniyan kesembag ka giya bo a kapengangampedian aken ko limo o Tohan a pekokom raken.
Na apiya pen o talowi aken sekaniyan ago simbag ako niyan mambo na di ako makapengimbenar o ba ako niyan pamakinega.
Ka pepakilangkoloban ako niyan ko barabarat ago peteketakepen iyan so manga pali aken sa da a sabap iyan.
Di niyan raken pekasoliin so kapenapas ka pepenoon ako niyan baden a manga papait a rata a ginawa.
Opama ka kebayaan ko sekaniyan tomegel na mataan den a sekaniyan i lebi a mala i kabager. Na o kebayaan ko domimanda na peteroon iyan a Antawaa i pekawit raken ko dii kokoman?
Da a sala aken ogaid na lagid o ba ako peselaa o ngari aken na apiya da a kidaway raken na lagid o ba pepayaga o manga katero aken a miyakasela ako den.
Da a kidaway raken ogaid na di aken anan pakarerengeden ka di aken dii masodi so kaoyagoyag aken.
Sala sa di sala na palaya ndatar ko Tohan. Giyoto i sabap a di aken dii teroon a Pembinasaan iyan a melagid so da a daway niyan ago so manga rarata.
Biyokel ako ko kaooyagoyag aken. Kagiya ka maoto na pekeno ako sa da a sangkaan iyan na petero ako sii ko kapapaiti ko niyawa ko.
Peteroon ko ko Tohan a Di ako ngka selaa pakitokawi ngka raken baden o antonaa i ipesendit ka raken.
Ba ngka ikasosoat so kaperasaya ngka raken ago so katalikodi ngka ko pasad o manga lima ngka a ba ka baden lalangas ko kapegilaya ngka ko manga kadiyat o manga rarata?
Ba so manga mata ngka na ba matag mata a manosiya? Ba ngka pekeilay so langon taman a lagid o kapekeilaya on o taw?
Ba so manga gawii ngka na datar o manga gawii o manosiya? Ba makampet so omor ka
A aya reka pepekaansen ko kapembanoga ngka ko kasalaan aken ago so kapepangilesa ko manga dosa ko
A ba di katawan ka a da a sala aken a da a ba raken pekapokas a poon ko kapaar ka?
Piteong ako ago pimbaalan o manga lima ngka ogaid na pembinasaan ako ngka imanto sa tarotop.
Tanodi ngka a linimbag ako ngka a lagid o bote na ba ako ngka peman pekakasoya ko lopa?
Inisabap ka a kinikeraringen raken na piteong ako ngka sii ko tiyan o ina aken.
Piyakatootoora a ka so manga tolan aken ago ogat ago pinditaran ako ngka sa kobal ago sapo.
Bigan ako ngka sa kaoyagoyag ago limo na piyagongowan ka so niyawa ko ko kasisiyapa ngka on.
Ogaid na katawan ko imanto a aden bes a antap ka makapantag raken a pageemaan ka ko poso o ka a poon ko pagampaganay a giyai
O makandosa ko na di ako ngka dii simaan na magenda ka bo sa kiperilaan ka ko dosa ko.
O miyakasela ako na kemorkaan ako den! Na apiya pen o da a sala aken na di aken kebangon a olo aken ka mapepeno ako a kayaan ago maaled ko kapakatetalogedam aken.
O tetagompiya ako na pepamagayanan ako ngka a lagid o arimaw na perinayagen ka peman so piyakamemesa a gees ka a pekabinasa raken.
Di ako ngka dii pakiseksian sa bago a manga saksi na pepakaosoren ka so rarangit ka raken na di raken dii makasosokli somondol so manga sondaro ngka.
Ino ako ngka pekaliyowa ko tiyan o ina aken? Tomo a ba ako den miyatay a da a miyakailay raken!
O ba ako bo miyarapas a mapantek a kiyaawidi raken ko kobor ipoon ko roronan a wata!
Ba di magaan den mapopos so omor aken? Di ako ngka den dii tekora! Taregi ako ngka kaan ako makataam sa maito a kapipiya a ginawa
Sa di aken pen kangganat a di ako den pekakasoy roo ko darpa a domadatem ago maliboteng
Mandiyadi na somimbag si Sopar a taga Naamat a tig iyan a
Ba da a kisembag sangkai a bariboribo a manga katero? Ba mapetero a makabebenar angkai a dii mberak?
Hey Ayob ba ngka pipikira a so da a oked iyan a di ngka dii katero i pekarenek rekami? Ba da a pembonget reka igira a pepagongatongat ka ko Tohan?
Pitero o ka a Da a daway o kepit aken ago Soti ako ko kapekeilaya raken o Tohan.
O ba bo sembaga ka o Tohan ago teroon iyan reka so mapipikir iyan!
O ba niyan reka bo payaga so migagaib a ongangen ka so tito a ongangen na madakel i kilangan. Na sabota ngka ini so kapendanega reka o Tohan na maito a di so miyapetot ko kadostaan ka.
Ba ngka mapenggedageda so manga pageemaan o Tohan? Kegaga ngka mariksa so manga temanaan o kala o Lebi a Mabager?
Maporo ini a di so manga langit antonaa i kesowa a ka? Madalem mambo a di so kaden o miyamatay antonaa i katawi ngka on?
So takes iyan na maolad a di so doniya ago mabelang a di so ragat.
O makatalingoma so Tohan a kalaboson ka niyan ago pekikokom na antawaa i pekasapar rekaniyan?
Mataan a makikilala o Tohan so da a oked iyan a manga taw na igira a miyailay niyan so kamarataan na ba niyan di tegoa sa ginawa?
Ogaid na di den kebaloy so pekelalolalong a mama a maongangen a lagid o maila a kimar a mostakil o ba mbawata sa manosiya!
Ogaid na makapantag reka o panagontamanen ka ko Tohan so poso o ka ago itapnay ngka rekaniyan so manga lima ngka
Na o ilapik ka so dosa a sisii sa lima ngka a da a marata a pekakadenen ka ko babalingan ka
Na giyoto i kakikayaon ka ko paras ka sa da den a ba on kayaan na makapembeken ka sa da a ba ngka kalek.
Mataan den a kelipatan ka so karomasayan ka a aya kapeketademi ngka on na lagid bo o bagiyaw a miyakasagad den.
So kapepaginetaw ngka na pekaliwanag a makalelebi a di so maooto a alongan na apiya pen aden a maliboteng on na kelagid baden o kapekelibabas.
Pekasarig ka ka ketagoan ka sa panginam pagipaten ka o Tohan na pekadeke ka a malilinding.
Pekaiga ka a da a ba reka pengangalek na madakel a pekitabang reka.
Mandiyadi na somimbag si Ayob a tig iyan a
Di mipendowadowa a sekano i makambibisa ko ongangen na petay oto amay ka mamatay kano!
Ogaid na aden mambo a sabot aken a datar iyo a kena a ba mibababa ko rek iyo. Antawaa i di matao sangkai a langon a manga nganin?
Miyabaloy ako a piyakakayakayad o manga bolayoka aken apiya pen pepamangni ako gowani ko Tohan a pegamponen iyan ipekekayad ako iran a maontol ago di kedawayan a mama!
So manga taw a makadadaya na pepamagitowito ko siran oto a kamomoralaan pipikiren iran a matag ai okoran ko manga taw a pepamangidolas so parapara iran.
Ogaid na lomilintad so manga babalingan o manga tanganiyaya na aya baden malilinding so siran oto a pekekat ko rarangit o Tohan a aya bo a katohanan iran na so bager iran.
Ogaid na isei niyo so manga binatang ka pemangendaon kano iran o di na so manga papanok sa kawang ka peteroon iran rekano
O di na mbitiyarain iyo so lopa ka pemangendaon kano niyan o di na pakitokaw kano ko manga seda ko ragat.
So kalangolangon ai na katawan iyan a so lima o Allah i minggolaola sii.
Sisii sa lima niyan so kaoyagoyag o oman i baraniyawa ago so napas o langon o manga manosiya.
Pesisayan o tangila so manga katero a datar o kapeteami o dila ko pangenengken.
Sii peketoon so ongangen ko manga totoa na so kapekelendo o omor na pepekabegay sa sabot.
Ogaid na so bo so Tohan i kirek ko tito a ongangen ago kapaar rek iyan so mosawir ago so sabot.
Saden sa giba iyan na di den kebangon peroman so taw a kiyalaboso niyan na di den mapekaliyo.
O rena niyan so oran na melaon o bokai niyan so manga ig na pekabagenas ko kalopaan.
Rek iyan so bager ago so kapakadaag melagid so pekedadag ago so pendadag on a palaya sisii ko kapaar iyan.
Petondaan iyan so manga mosawira a makalelekas na pembalowin iyan so manga pangongokom a pekelalolalong.
Pekowaan iyan on so manga pipiya a kimon o manga dato na pembabeden iyan so kasadan iran sa tali a lagid o oripen.
Petondaan iyan so manga imam a makalelekas na pembakeliden iyan so makambebeken a manga taw.
Pepakareneken iyan so kisasanaan a mosawira na pekowaan iyan sa sipat so manga pelokelokesen.
Peteros den tero si Ayob a Ilaya niyo man ka palaya aken den ai miyailay miyaneg aken so di niyo dii teroon na siyabot aken.
So katawan iyo na katawan ko mambo da a milalawan iyo raken.
Ogaid na masisingayo aken a mimbitiyarai so Lebi a Mabager kebayaan ko domaowa so Tohan mipantag ko pepenonen ko
Ka sekano na pepangembaal sa manga kabokegan langon kano da a gona niyan a manga pamomolong!
O ba kano bo rerenek! Giyanan bo i kaongangen iyo.
Pamakinega niyo imanto so kabenar aken tagoa niyo sa ginawa so manga daowa aken.
Ba niyo pipikira a ipetindeg iyo so Tohan a nggolalan ko kapepamokeg iyo ago kapepanaliba?
Ba niyo sekaniyan pegampili? Ba niyo penembagen so Tohan?
O pegilesa niyan so di niyo dii nggolaolaan na ba niyan kepariksa a mapiya? Ba niyo pipikira a keakal iyo sekaniyan a lagid o manosiya a pekeakal?
Matamataan a pembongetan kano niyan apiya pen o migagaib a kapeparamiramig iyo.
Ba di so menang iyan i pepekalek rekano? Ba rekano di pekatana so kalek rekaniyan?
So manga pananaroon iyo na lagid bo sa bali o manga ombi so manga daowa niyo na maroropet a datar o koden a bote.
Rerenek kano na go ako niyo pakateroa na saden sa mapenggolaola ko.
Oway ipeserakan aken a ginawa ko na pakimpembayaan ko ko Tohan so niyawa ko.
Naino o bonoa ko niyan ka kiyadaan ako den sa inam itindeg aken so kabenar aken sii ko hadapan iyan!
Ogaid na giyoto na aya raken pekasabet ka da den a baradosa a ba on pekaraw makipegatobanga.
Na pamakinega niyo piyapiya so manga katero aken tagoa niyo sa ginawa so osayan aken.
Ilaya niyo man ka miyatiyagar aken so pepenonen ko na katawan ko a pekabenar ako.
Ba aden a pekabegay sa karina a miyakasela ako? O aden na merenek ako baden a pegeget.
Hey Tohan ko perowa ngka raken angkai a dowa a betad na amay ka magiyanan na di ko seka petepokan
Pokasa ngka raken a lima ngka na taregi ako ngka mangangalek ko manga piyakalekelek ka.
Oriyan iyan na tawaga ko ngka ka sembagen ko seka o di na pakateroa ko ngka na sembaga ko ngka.
Pira i kadakel o manga karibatan ago manga dosa a miyasogok aken? Pakitokawi ngka raken so kasosopak aken reka ago kasalaan.
Ino ngka pepagmaa a paras ka ago ipembilang ako ngka a ridoay ngka?
Ba ka kebaya somiksa sa matag raon a pekibayog a ndo? Selobaan ka i matag miyagango a ragami?
So taw a inimbawata o babay na makampet i omor ago mapepeno a kasasansara.
Meretok sekaniyan a lagid o obarobar a magaan bo kelanes lagid o somasagad a along na di sekaniyan kemboway.
Ba ngka bes totorosi milay so datar oto a taw? Ba ako ngka pekaadapa sa kakokoma ngka raken?
Antawaa i pekawit ko soti a nganin a poon ko kena a ba soti? Da da den!
Matetendo so kalendo o omor o manosiya ipepaar ka so kadakel o manga olanolan iyan tiyamanan ka ini na di kelawanan.
Kagiya ka maoto na taregi ngka sekaniyan pegilay na di ngka dii tekora taman sa mapopos iyan so manga gawii niyan a datar o sosokayan a mama.
O mapata so kayo na aden pen a inam a pegombos peroman a pagtoan sa bago a manga sapak.
Apiya pen miketoa so manga bekaw niyan ko lopa ago pepatay so tod iyan sii ko bote
Na amay ka marames oto a ig na pegombos ago pekarimpoong a datar o pamomolan.
Ogaid na petay so manosiya a ipelebeng. Pepotos sekaniyan na miyada den.
Lagid o ig a peketi ko ragat ago lagid o lawasaig a petereg tomoga ago pekemaraan
Na pepekaiga so manga taw a di den makapembowat taman sa di mada so manga langit na di siran pekanaw aya pen o ba siran mapokaw ko katotoroga kiran.
O ba ako ngka bo mitapok ko darpa o miyamatay ago isolen ako ngka taman sa makalepas so rarangit ka! O ba bo makatendo ka sa oras na go ako ngka bo katademi!
O matay so taw na ba keoyag peroman? O benar oto na petigeren ko so langon angkai a manga gawii a kamaregenan aken taman sa mapokas ako ron.
Samaoto na telowan ako ngka na sembagen ko seka na ikedali ako ngka a pasad o manga lima ngka.
Matamataan a imanto na pembilangen ka so manga lakad aken ogaid na sa masa oto na di ngka den tegoon sa ginawa so manga dosa ko.
Kepotos so manga sala aken sa sako na tembonan ka so manga dosa ko.
Ogaid na lagid o kapekebengkag ago kapeketempag o palaw ago lagid o kipegisegen ko lakongan ko katatagoan on
Ago lagid o kapeketiya o ig ko manga ator ago so kapembagenasa o manga bagiyaw ko lopa na giyanan mambo i kapembinasaa ngka ko panginam o taw.
Pendaagen ka sekaniyan lalayon na kapekeipos iyan pesembian ka so bontal iyan ko kiyapatay niyan na pekasongen ka sekaniyan roo sa mawatan.
O kabantogi so manga wata iyan na di niyan ketokawan o mitanan siran na di niyan ai keilay.
Mandiyadi na somimbag si Ilipas a taga Timan a tig iyan a
Hey Ayob ba ka baden dii mberak sa da a od iyan a manga katero!
Ba ndaowaan o maongangen a mama so lagid anan a da a gona niyan ago di pekaogop a manga katero?
Lagid o ba ngka pekowai sa kipantag so kalek ko Tohan ago pegilangen ka so kapengangarapan rekaniyan.
So kamarataan ka i pepekapaar ko ngari i ka na pepiliin ka so basa o pepangikmat.
So den so ngari i ka i pepakibenar reka a kena a ba saken so den so manga modol ka i peseksi sa sopak reka.
Ba seka i miyaona a taw a inimbawata? Ba ka inilotad ko da pen kaadena ko manga bobongan?
Ba ngka piyamakineg so misosolen a mosawir o Tohan? Ba seka bo i kirek ko ongangen?
Antonaa i katawan ka a di ami katawan? Antonaa i pekesabot ka a da ami masabot?
Aampilan kami o manga mama a miyakapoti i bok ago miyanga lolokes a so manga taw a miyanga lolokes a di so ama a ka.
Ba di reka kiyadiyangkaan so kiyarinawai o Tohan ko ginawa ngka a so mainanek a manga katero a miyatero ami reka sii ko Ingaran iyan?
Ino ka pepekipaar ko manga gedageda a ka ago pepakaotengen ka rekami so manga mata ngka
Sii ko kapemborngati ngka ko Tohan sa gani ngka ko di ngka dii kateroa sangkoto langon a marata?
Ba kebaloy so manosiya a soti ba kebaloy a maontol so inimbawata o babay?
Apiya so manga malaikat o Tohan na di niyan serigan na apiya so manga langit na kena a ba soti ko kapegilaya niyan on
Na taralebi pen a di soti so piyakasisingay ago madodosa a taw a peginom sa marata a isasayan iyan ko kapeginoma niyan ko ig!
Na pamakinega ko ngka Ayob ka teroon ko reka ago pagosain so miyakenal aken.
Giyangkai a manga benar na piyakalangkap o manga oongen a da den a ba iran piyagma ko miyanga sosowa iran ko manga apo iran
A so siran oto a kiyabegan ko lopa isako da a kibabaling kiran a manga rait.
So marata a taw a pepangarasiyan iyan so manga ped na pekeromasay ko tenday a omor iyan sii ko langon o manga ragon a isesenggay ron.
Lalayon sekaniyan pepekaneg sa piyakalekelek a manga sowara na sii ko kapakalilintad iyan na nggobaten sekaniyan o manga tanganiyaya.
Da a arap iyan o ba sekaniyan makapalagoy ko maliboteng ka tanda sekaniyan a pedang.
Mandiyadi na somimbag si Ayob a tig iyan a
Andang aken a miyaneg so madakel a katero a lagid anan da a bali niyo langon a paririnarinaw!
Ba di kepos so malayat a manga katero iyo? Antonaa i ipekeyongkat rekano ko kapenembag iyo?
Opama o sisii kano ko mambebetad aken na mapetero aken langon mambo so pitetaro iyo. Kapengelengkelengan ko sekano mambo ago makapetero ako sa madakel a kidaway rekano.
Ogaid na o saken i dii tero na makapengoyat rekano so ngari aken ago mapekada o manga katero aken so kapakamboboko iyo.
Ogaid na o tetaro ako den na di kepinda so kapekerasay aken na o rerenek ako baden na di ini keda.
Mataan den a inikopay ako ngka hey Tohan miyalaslas ka so langon o pamiliya ko.
Miyasikem ako ngka na karina ini o kiyamoralai raken so kararakowaga raken na aya kon poriba o kiyapakasela aken.
Pesondolan ako ago pepamekangen o Tohan ko rarangit iyan. Di niyan raken dii pakakitebaan a manga ngipen iyan ago pepakaotengan ako niyan sa mata.
Pepamoliatan ako o manga taw pepamagarobangaan ako iran tomengel a pekowaan ako iran a diyaman.
Piyalad ako o Tohan ko manga baradosa ago iniitog ako niyan ko manga lima o manga rarata a taw.
Gowani na pepaginetaw ako a masosorot ogaid na riyopet ako niyan pikel ako niyan ago inipamalempaleng. Biyaloy ako niyan baden a dii pentasan
Na kalilikopan ako o manga pamamana iyan. Da den a kapedi o kapekebasega raken o manga pana iyan na pekeodod iyan ko lopa so rogo aken.
Omanoman ako niyan pepamalian a penggobaten ako niyan a lagid o mawaraw a sondaro.
Somosolot ako sa sako na lagid o ba ini piyamanai ko kobal aken miyarega ako den a moontod ako a sii ko bayanek.
Miyakariga den so paras aken sa kagoraok bo den na mindadagem so manga mata ko
Ogaid na da ako den makapangarasi na iklas so kapepangangarapan aken.
Hey lopa di ngka temboni so manga karibatan a pinggolaola raken pengnin ko a di den mapakarenek so kapenggoraoka ko ko kokoman!
Apiya imanto na so saksi aken na sisii sa kasorgaan so magabang raken na roo sa poro.
Di ako dii sodiin o manga ginawai aken sii ko kapekeododa o manga mata ko ko lo sii ko kapepamangi aken ko Tohan.
O ba bo aden a magabang raken sii ko hadapan o Tohan a lagid o kapegabanga o taw ko ginawai niyan!
Miyabinasa so niyawa ko magaan den mapopos so manga gawii aken na penayaw raken so kobor.
Mataan a malilibet ako o dii mamakasodi na pekeilay aken so tanto iran raken a kapepagongatongata.
Hey Tohan ko pangimbenara ngka so kada a sala aken ka da den a ped a peseksi a ba raken pemayandeg.
Kiyalekeban ka so manga pamikiran iran ko kapakasabot di ako ngka kiran pekidaagen imanto!
Aden a pananaroon iran a Saden sa dii mbasa sa marata makapantag ko manga layok iyan kaan makalaba na keongosan so manga wata iyan.
Na miyabaloy ako mambo o Tohan a pananaroon o langon a taw na pendodaan ako iran sa paras.
Miyakalobay so manga mata ko sabap ko kapakamboboko so langon o lawas aken na lagid bo o alongalong.
Inikabengang ai o manga titito a taw na so da a manga sala iyan na pekerarangitan iran so manga baradosa.
Ogaid na so manga oontol na tatatapen iran so manga okitokit iran na siran oto a lompiyo i lima na pepekabager.
Na sekano langon na song kano sii peman imanto! Da a ketoon aken rekano a maongangen a mama.
Miyamanagad den so manga gawii aken miyanga iilang so manga antangan aken na miyapotol so iinamen o poso aken.
Dii teroon o manga ginawai aken a so kagagawii na aya kadadaondaw apiya sii pen ko masa a maliboteng na tig iran a Magaan den so maliwanag.
O aya bo a penayaon ko a kebalingan na so darpa o miyamatay a ron aken kekayat so igaan aken ko maliboteng
Na o teroa ko ko kapekeredak a Seka i ama aken ago sii ko manga lowati a Sekano i ina aken o di na Sekano i babay aken
Na anda bes so panginam aken? Ba aden a pekailay sa apiya antonaa a panginam aken?
Mandiyadi na somimbag si Bildad a taga Sowah a tig iyan a
Ayob ay kapageposa ngka sangkanan a dii katero? Pakaongangen ka na oriyan iyan na kesembag ami seka.
Ino ngka pipikira a lagid kami o manga binatang a da a manga lalag iyan?
Seka a pesekisi sa ginawa ngka ko rarangit ka na ba pagawai so doniya sabap ko kapekerarangiti reka? Ba tempaga so manga pampang sabap reka?
Mataan a kepareng so solo o marata a taw na tereg komadeg so apoy niyan.
Pekaliboteng so solo ko barombarong iyan kepareng so palitaan a matatago ko kilid iyan.
So makasag a kapelakad iyan na ketimpang na so rek iyan a manga antangan i pekaoteng rekaniyan.
Aden a sampirot a itatapok ko lopa ago tataanen a litag a matatago ko pagokitan iyan a kilitag rekaniyan.
Peketekawan sekaniyan ko manga piyakalekelek sii ko balabala na peketeden iran sekaniyan oman lomakad.
Pekekodep so bager iyan sabap ko ongos na pepenayaw rekaniyan so morala sii ko kilid iyan.
So piyakalekelek a paniyakit na pepangangan ko kobal iyan a pelameden iyan so manga barokan iyan ago ai.
Pengginsingen sekaniyan a poon ko barombarong iyan a ron babaling a malilinding na petondaan ko Malakalmaot.
Na so kena a ba niyan tonganay i mbaling ko barombarong iyan ko oriyan o kinipiriken on ko sandawa kaan kalompiyowi.
Pekemara so manga bekaw niyan sa didalem na pekelayon so manga sapak iyan sa poro.
Mandiyadi na somimbag si Ayob a tig iyan a
Ay katey pen a kapepakasakiti niyo raken ago kaperanega a nggolalan ko manga katero?
Miyakasapolo ako niyo den mapagitowito imanto na da kano den maya ko kapepamabai niyo raken.
Na apiya pen o benar a miyakandosa ko na so karibatan ko na kena a ba niyo awid a akal ka rek aken bo!
Ipeporo iyo raken a manga ginawa niyo na pipikiren iyo a so kadidiyamani raken na aya karina o kasalaan aken.
Ogaid na sabota niyo a so Tohan i minggolaola raken sii na inikokos iyan raken so poket iyan.
Apiya pen ipenggoraok aken a Miyaribat ako den! na da den a sembag raken. Pepananalo ako sa tabang ogaid na da ako mipaginontolan.
Inalangan o Tohan so lalan aken na di ako pekalawang liyangkoloban iyan sa maliboteng so ipagokit aken.
Likas iyan raken so bantogan aken na kinowa niyan on so sangkad ko olo aken.
Pembinasaan ako niyan ko mbalabala raken taman sa miyada ako. Biyadot iyan so panginam aken a lagid o kayo.
Pesokeyaw raken so gani niyan ipembilang ako niyan a ped ko manga ridoay niyan.
Pegabanti so manga sondaro niyan a maiisaisa pepangembaal siran sa manga tambak a ipelikop raken na pekempowan iran so melilibeta ko barombarong aken.
Piyakapangimbelag raken o Tohan so manga pagari aken na tomiyalikod raken so manga ginawai aken.
Tomiyawas raken so manga tonganay aken na piyanga lilipatan ako o manga layok aken.
So manga banto aken ago so manga talasogoay na ibibilang ako iran a mananangga aya kapegilaya iran raken na datar ako o rait.
Igira a pepakisogoan ko so oripen aken na di ako niyan den sembagen apiya pen ipepangangampedian ko ron a ngari aken.
So sengaw aken na piyakangingiri ko karoma ko na piyakagowagowad ako ko manga pagari ko.
Apiya so manga wata na pepakaradiyaanen ako iran igira a miyakagemaw ako na pepagongatongaten iran.
Ipekesisingay ako o manga dadaseg aken a ginawai na tiyalikodan ako o siran oto a pekebabayaan ko.
Tolan bo ago kobal a lamba raken na miyakaitoito a kiyapalagowi aken ko kapatay.
Kapediin ako niyo manga ginawai aken kapediin ako niyo! Ka miyasiksa ako o lima o Tohan.
Mandiyadi na somimbag si Sopar a taga Naamat a tig iyan a
Disomala a kasembaga ko reka ka tanto a mariringasa so pamikiran aken.
Miyaneg aken so kambonget a inipakaito raken na petegelen ako o niyawa ko sa kasembag aken.
Mataan den a katawan ka a ipoon ko miyanga oona a gawii sii ko kiyaadena ko manosiya ko doniya
Na di ketey so kapepekadaag o manga rarata ago so kapekebabaya o manga baradosa na baden sagad.
Apiya pen o makaaayaw so maratabat iyan ko manga langit ago so olo niyan na miseseko ko manga gabon
Na keda sekaniyan sa taman sa pakataman a lagid o tai niyan na so siran oto a miyakailay rekaniyan na peteroon iran a Anda sekaniyan?
Pesedep sekaniyan a lagid o taginepen ago kedadas a lagid o pangingilain ko kagagawii na di den ketoon.
So manga ginawai niyan ago so manga magiinged ko darpa iyan na di iran den keilay peroman.
So manga wata iyan na mbadalan iran so manga miskin ka ikesoy iran so piyamanekew iyan kiran.
So bager a sisii ko lawas iyan ko kangoda niyan na mipetelon iyan miga ko bayanek.
So kamarataan na mamis sii ko ngari iyan na petepesen o dila iyan.
Na apiya pen di niyan kabaya o ba niyan maota a eegemen iyan baden ko ngari iyan
Na so pangenengken iyan na kebaloy a masem sii ko tiyan iyan a lagid o bisa a nipay sii rekaniyan.
Keota iyan so kakawasaan a miyalamed iyan ka pekigowa o Tohan ko tiyan iyan.
Sosopen iyan so bisa o manga nipay so katokaa rekaniyan o nipay na aya on pekapatay.
Di niyan den ikebabaya so manga lawasaig a so manga baogan a ipetoga on na teneb ago gatas.
Ikesoy niyan so pindokawan iyan nggalebek a da a miyaosba niyan on di den ikepiya a ginawa niyan so miyalaba niyan ko kandagang.
Na siyonsing iyan ago inindarainon so manga miskin na piyangagaw niyan so manga walay a da niyan mabangon.
Di den keonseran so kadadalo iyan pepenimoon iyan so apiya antonaa i pekebabayaan iyan.
Da den a miyalamba a ba niyan da malamed ogaid na di tetas so katetagompiya niyan.
Sii ko katatabowi ko kaoodara on na keregenan sekaniyan na pekatana on so tarotop a kapened o kapetelogedam iyan.
Sii ko kapepenoa niyan ko pisembaan iyan na pakapemborngaten rekaniyan o Tohan so pesokeyaw a gani niyan na pekaoranen iyan on so manga daneg iyan.
O tepeng sekaniyan malagoy ko pedang a potaw na pelambasan sekaniyan o gasa a tombaga.
Amay ka mbadoten iyan ko likod iyan a so pekindat a sokot iyan a poon ko atay niyan na peraoten sekaniyan o mala a kalek.
So oman i kabinasaan na magaayan ko langon a miyapanimo iyan. So apoy a da mabiyag o manosiya i melengan rekaniyan ago melamed ko miyalamba ko barombarong iyan.
Perinayagen o manga langit so kadostaan iyan na ipeseksi ini mambo o doniya.
So bagiyaw na pekabagenas ko walay niyan a ndasengan o mabandes a ig sii ko gawii o rarangit o Tohan.
Giyoto i bagian o manga rarata a taw a inisenggay a okoran kiran o Tohan.
Mandiyadi na somimbag si Ayob a tig iyan a
Pamakinega niyo piyapiya so manga katero aken giyanan bo i kapangalinggagaw a pengnin ko rekano.
Sabari ako niyo ko di aken dii katero na makapos ako tero na pagongatongat kano den!
Kena a ba so manosiya i pepanonan aken ka so Tohan giyanan i sabap o di aken kapakasabar.
Ilaya ko niyo na pamemesa kano dapengen iyo a palad iyo ko ngari iyo ko katetekawi rekano.
Igira a pepamimikiranen ko so miyanggolaola raken na petebekeren so lawas aken.
Ino pen pekeoyagoyag so manga rarata a taw a pepanga lolokes ago pepangosor so gees iran?
Makaboborod so manga wata iran ko mbabalibeta kiran na pekeilay iran so manga mbawataan iran.
Malilinding so manga walay iran a da a kalek on na kena a ba siran pendanega o Tohan.
Pepamowadan so langon o manga sapi iran a kena o ba pepanga apasi.
Dii pepalalagoyan ago dii sogay so manga wata iran a lagid o manga nati a kambing.
Pepagidaida siran a pegayonan o boniboniyan o manga garingking ago manga kotiyapi na di siran dii makakeriyala a sasartaan o oni o insi.
Pepaginetaw siran a tetagompiya na pematay siran a lomilintad.
Apiya pen oto na peteroon o manga rarata ko Tohan a Awai kami ngka! Di ami kabaya o ba ami katokawi so manga lalan ka.
Antawaa i Lebi a Mabager a kailangan iyan so kapangongonotani ami ron? Antonaa i keosba ami ko kapepangangarapani ami rekaniyan?
Ogaid na so katetagompiya o manga rarata na kena a ba minisabap ko manga galebek iran giyoto i sabap a di aken ketarima so lagid anan a pamikiran iran.
Ogaid na tanto a madelag a kapeparenga ko solo iran! Tanto a madelag a kitatana kiran o kamoralaan ago so kapepakasakiti kiran o Tohan sii ko rarangit iyan!
Ba pekibayomber siran o ndo a lagid o ragami? Ba pekeawidi sa mawatan o mabager a ndo a lagid o okap? Na di!
Aya di niyo dii teroon na Pepenimoon o Tohan so indaneg ko marata a taw a itena iyan ko manga wata iyan. Ogaid na pangnin ta a madaneg iyan baden so aya den miyakandosa kaan iyan oto magedam!
Pangnin ta a kametekan iyan milay so kambinasaa rekaniyan makainom sekaniyan ko rarangit o Lebi a Mabager!
Ka da a tatagoon o mama makapantag ko pamiliya a miniganat iyan amay ka miyapopos den so manga olanolan a minisenggay ron.
Ba aden a makapengendao sa katao ko Tohan a aya pepangokom ko apiya siran oto a lebi a maporo?
Na aden pen a ped a miyatay a kapapaitan so niyawa niyan a da den makataam sa apiya antonaa kamapiyaan.
Na ndatar siran a kilebeng ko bayanek a kesapengan o manga oled so manga lawas iran.
Katawan ko so pepamikiren iyo a so manga kadiyat a iperibat iyo raken.
Tig iyo a Anda imanto so walay o mala a taw a so manga barombarong a kiyabalingan o manga baradosa?
Ba niyo da kaisei so manga taw a dii melayalayag? Ba niyo da tagoa sa ginawa so pepanotolen iran
Mandiyadi na somimbag si Ilipas a taga Timan a tig iyan a
Ba aden a taw a apiya so lebi a maongangen a ba pekaosba ko Tohan?
O maontol ka a mama na ba ini kamapiyaan ko Lebi a Mabager? O di kedawayan so kapepaginetaw ngka na ba aden a kelaba niyan on?
Ba so ibadat ka i di niyan reka dii imbonget ago ipesela?
Di! Ka sabap ko mala a kamarataan ka ago so da a pitetamanan iyan a kadostaan ka.
Da ngka kasowin so manga nditaren o manga pagari ngka a inisanda iran reka sabap ko otang na giyanatan ka siran a kipakalelekas.
Da ngka begi sa ig so kikakokopay na minda ka o ba ngka mapakakan so pepanga aaor.
Apiya pen mala ka i gees ago seselaan a mama a aden a lopa iyan a ron ka babaling
Na piyamakaawa ka so manga balo a da a miyakokowaan iyan na miyateped ka so bager o da a manga ama iyan.
Giyanan i sabap a lilibeten ka o manga litag ago pekealapan ka o panekaw a manga piyakalekelek.
Giyanan pen i sabap a tanto ka a kalilibotengan a di ka den pekailay ago kokoloban ka o mala a bagiyaw.
Ba di ndodoo so Tohan ko pipeporoan a langit a tanto a maporo a di so pinakamaporo a manga bitoon?
Ogaid na pitero o ka a Antonaa i katawan o Tohan? Ba makapengokom sekaniyan a makalambas sangkoto a tanto a maliboteng?
Pipikiren ka a di tano niyan keilay sabap ko makapal a manga gabon a makasasapeng rekaniyan sii ko kapepagaloyan alobak iyan roo ko kaporoan o kawang.
Ba ka peteros den komedeg ko andang a lalan a inokitan o manga baradosa
A pinggiginsing ko doniya ko da pen kapopos o omor iran a miyabagenas o bagiyaw so manga onayan iran?
Pitero iran ko Tohan a Awai kami ngka den! Antonaa i mapenggolaola rektano o Lebi a Mabager!
Ogaid na sekaniyan den i miyameno ko manga walay iran sa manga pipiya a nganin sabap roo na pelidasan aken so lagid anan a manga pamikiran o manga baradosa.
Pekeilay o manga oontol so kapekebinasaa kiran na pepanga bababaya na pepagongatongaten siran o da a manga sala iyan a di iran dii teroon a
Mataan den a miyabinasa so manga ridoay tano na pelaslasen a apoy so manga tamok iran.
Hey Ayob na pakingginawai ka ko Tohan na di ngka den pipikira a ridoay ngka amay ka magiyanan na pekatalingoma reka so kamapiyaan.
Tarimaa ngka so ipaginsarat iyan reka na padalema ngka ko poso o ka so manga katero iyan.
O mbalingan ka ko Lebi a Mabager na mapekaasal ka. O awata ngka sa mawatan ko walay ngka so kambaradosa
Ago lebaden ka so bolawan ka ko bayanek ago itogen ka so lombos a bolawan ka sii ko manga ator ko baogan
Na so den so Tohan a Lebi a Mabager na aya ngka bolawan ago so piyamagaraw a pirak ka.
Mataan a oriyan oto na so Lebi a Mabager i ipekebabaya a ka na kebangon ka a paras ka ko Tohan.
Igira a pepangangarapan ka na pekinegen ka niyan na itoman ka so manga samaya a ka rekaniyan.
Saden sa pasaden ka sa ginawa ngka na aya den mipenggolalan na keliwanagan o sindaw so manga lalan ka.
Igira a minibaba so manga taw a peteroon ka a Pakambowata ngka siran! na sebeten o Tohan so miyamangalimbabaan.
Mandiyadi na somimbag si Ayob a tig iyan a
Apiya imanto na tanto pen a mapait a kapakapepegataat aken na pepekapened raken a lima niyan apiya pen makapeperego ako.
O ba ko bo katawi o anda ko sekaniyan ketoon kaan ako makadarpa ko pepangokoman iyan!
Kabaya aken a mapayag aken rekaniyan so pepenonen ko sii ko hadapan iyan ago matero aken on so langon o manga daowa aken.
Kabaya aken a katokawi ko o antonaa i kisembag iyan raken ago so kasaboti aken ko mapetero iyan raken.
Ba raken makipepewala ko mala a kapaar iyan? Di ka pekinegen ako niyan baden.
Roo rekaniyan kepalad o matito a taw so manga daowa niyan na o mapenggolaola ko ini na pekabenaren ako o pekokom raken sa taman sa pakataman.
Ogaid na o song ako sa sebangan na da sekaniyan roo na o song ako sa sedepan na di aken roo ketoon.
Igira a di sekaniyan dii nggalebek sa pagotaraan na di aken keilay na igira a miyabangkiring sa pagabagatan na di aken kesagipa.
Ogaid na katawan o Tohan so lalan a ipegokit aken na o tepengi ako niyan na ketokawan iyan a lagid ako o miyalombos a bolawan.
Siyoson aken piyapiya so manga lakad iyan kideg aken so lalan iyan a da ako den panilasilay.
Da aken den talikodi so manga sogoan o manga modol iyan Inibilang aken so manga katero o ngari iyan a lebi a di mipendarainon a di so pangenengken aken sa oman gawii.
Ogaid na di pekealinalin so Tohan na antawaa i pekasangka on? Saden sa kabaya iyan na aya di niyan dii nggolaolaan.
Ka di niyan dii nggolalan so pitekdir iyan mipantag raken na madakel pen a lagid oto a manga antangan a matatago rekaniyan.
Sabap roo na petebaden ako sa kalek ko hadapan iyan na igira a pepamimikiranen aken ai langon na ipekewan aken sekaniyan.
Biyaloy o Tohan so poso aken a malobay tanto ako a piyakalekan o Lebi a Mabager.
Ino di petendo so Lebi a Mabager sa manga gawii a kapengokom iyan? Ino da a bali o kapepanayawa o manga taw a matao rekaniyan sangkoto a manga gawii?
So manga rarata a taw na ipepengiseg iran so manga ator a tanda o temanaan pepamanekew siran sa manga pangangayamen na ipelook iran ko manga talon iran.
Pembogaon iran so manga kimar o da a manga ama iyan na pekowaan iran so sapi o balo taman sa kabayadan iyan so otang iyan.
Ipesomag iran so kikakokorangan poon ko lalan ago pepenegelen iran makatepok so langon o manga miskin ko inged.
Lagid o manga iila a kimar sii ko disirto na pepegenebeneb so manga miskin a pepanamar mbanog sa manga kaoyagan iran so bo so kabagabagas a lopa i pekekowaan iran sa pangenengken para ko manga wata iran.
Pepanimo siran sa miyamangibegak a pereperan ko dii mbabasokan na pepangosipen iran so da marebas a manga obas sii ko asinda o manga rarata a taw.
Sii ko kagagawii na pepekatorog siran a makalelekas ka korang siran sa nditaren da a ba iran kisapeng ko ginawa iran ko kapepanenggaw.
Peketomes siran o tagitim ko manga kapalawan na pesorip siran ko manga lakongan ka da a ba iran kesirongan.
Pengginsingen o manga rarata so da a ama iyan a wata o miskin ko rareb o ina iyan pekowaan iran so ikaririga a wata a kisanda sabap ko otang.
Pepekalalakaw so manga miskin a kitatalandiyang ka korang siran sa nditaren na pekegotem siran apiya sii ko kapepakaperagona kiran ko manga pereperan.
Petemek siran sa manga olibi a pekowaan sa lana ago pegegik ko manga obas a pepangembaalan sa arak ogaid na pepanga awaw siran bo.
Sii ko siti na pekeneg on so kapeperego o pepamatay ago so kapenggoraok sa tabang o kikapapalian ogaid na da a ba pesenditan o Tohan sa ribat.
So manga rarata a taw na petelikodan iran so sindaw di iran kekilala so manga okitokit iyan aya pen o ba siran pekeden ko manga lalan iyan.
Amay ka pekelibabas na pembowat so talibono na pepamonoon iyan so manga miskin ago so kikadodowaanan na igira a gagawii na pepamanekew sekaniyan.
So dii sebo na penayaon iyan so kapekaliboteng iyan a aya katao niyan on na Da a mata a ba raken pekailay na ipeseliba iyan a paras iyan.
Igira a miyakaliboteng na penegel somoled so tekew ko manga walay ogaid na sii ko kadadaondaw na manananggal siran sa walay a pelikay ko maliwanag.
Ka so kalangolangon iran na so makapal a maliboteng na aya iran kapipita malalayam siran ko manga piyakalekelek ko maliboteng.
Mandiyadi na somimbag si Bildad a taw sa Sowah a tig iyan a
So kadato ago so kalek na rek o Tohan pepakambekenen iyan so kalilintad sii ko pipeporoan a langit.
Ba kebilang so manga malaikat iyan? Antawaa i di pekeliwanagan o sindaw niyan?
Andamanaya den i kakebaloy o taw a maontol ko kapegilaya on o Tohan? Andamanaya i kakesoti o apiya antawaa a inimbawata o babay?
Ilaya ngka man ka sii ko arangan iyan on na apiya so olan na di masindaw aya pen o ba soti so manga bitoon
Na somimbag si Ayob a tig iyan a
Sayana a mala a kiyatabangi ngka ko taw a da a kapekagaga niyan! Sayana a mapiya a kiyasabeta ngka ko da a bager iyan!
Sayana a mapiya so manga osiyat ka ko da a ongangen iyan ago so tanto a mala a sabot ka a miyapayag ka raken!
Antawaa i miyakaogop reka mengat sangkanan a manga katero? Na antawaa niyawa i miyakatero a nggolalan ko ngari i ka?
So manga arowak o miyamatay na pepananabaden sii ko darpa iran ko didalem a ig a rakes o langon o komakaden roo.
So kaden o miyamatay na mamamayas ko Tohan kasasawaan angkoto a darpa a kabinasaan.
Na initaros den i Ayob so di niyan dii teroon a
Sii ko Ingaran o oyagoyag a Tohan a lipas iyan so manga kabenar aken ago so Lebi a Mabager a piyakapait iyan so niyawa ko
Na ipesepa aken a taman ko kasisii raken o kaoyagoyag aken ago sisii ko ngirong aken so napas o Tohan
Na di den petero so ngari aken sa marata na di den mbengat so manga modol aken sa kapamagakal.
Di ko den terimaan a sekano na aya benar taman sa matay ako na petindegan ko so kada a sala aken!
Tatapen ko so kapakaoontol aken na di aken den ai pekalepasen di ako mapesongka o poso aken taman ko kaooyagoyag aken pen.
Pengnin ko a madaneg so ridoay aken a lagid o manga rarata a taw ago so soranga aken a lagid o di maontol!
Ka antonaa i keinam o baradosa amay ka keteped amay ka bawiin o Tohan so niyawa niyan?
Ba pekinega o Tohan so kapenggoraok iyan amay ka makatalingoma on so karomasayan?
Ba niyan ikebabaya so Lebi a Mabager? Ba niyan ketalowi so Tohan ko apiya antonaa wakto?
Ndaon ko sekano makapantag ko kapaar o Tohan pagosain ko rekano so manga okitokit o Lebi a Mabager.
Ogaid na o langon kano den sii miyakamasa na ino niyo raken pen dii teroa angkai a da a oked iyan?
Peyagen ko rekano o antonaa i bagian o marata a taw a itetalagad on o Tohan a so kawali niyan a imbegay ron o Lebi a Mabager
Apiya i kadakel o manga wata iyan na aya keoriyanan kiran na pematay a bono so manga mbawataan iyan na di siran den kediyangkaan sa pangenengken.
Aden a manga mina sa pirak ago aden a manga tonawa sa bolawan.
So potaw na pekekowa poon ko lopa na so tombaga na peketonag a poon ko manga ator.
Pesindawan o manga taw so maliboteng sii ko kapembabanoga iran ko manga ator a aden a mina on ko didalem o lopa sii ko lebi a makapal a maliboteng.
Mawatan ko kibabalingan o manga taw na pepangalot siran sa manga mina ko kikatatanaw a manga darpa. Roo ko manga galebo na di siran dii nggalebek a kibobolongen a kitatambitin ko manga tali a pekisasayosayod.
So lopa na aya pegtoan o manga pangenengken ogaid na sii ko didalem iyan na di ini dii mbaroba a lagid o dii makanggolalan ko apoy.
So manga ator roo ko didalem o lopa na katatagoan ko manga montiya a sapiro na ron mambo so bayanek a masasaog a manga bolawan.
Da a banog a ba matao sangkoto a lalan a ipesong ko mina ago da den a agila a ba on miyakailay.
Da a mawaraw a binatang a ba on miyakapanada na da a arimaw a ba roo miyakapagenebeneb.
Pepanasangan o manga taw a pamimina so manga tetegas a lakongan na pekelotan iran so manga itado o manga palaw.
Sii ko kapelebowi ran ko manga lakongan na pekeilay iran so oman i mala on i arga.
Pekelotan iran apiya so pekepoonan o manga lawasaig na ipenggemaw iran ko maliwanag so pageemaan a manga nganin.
Ogaid na anda ketoon so ongangen? Anda matatago so kapakasabot?
Di katawan o manga taw so darpa iyan ka di ini ketoon sii ko kakadenan o manga oyagoyag.
Pitero o pitidaleman ko ragat a Da raken na tig o kalodan a Kena a ba sisii raken.
Di ini mapemasa a lombos a bolawan aya pen o ba so arga iyan na matimbang a pirak.
So lebi a mapiya a bolawan sa Opir o di na so manga ala i arga a montiya na di pekarepeng ko arga iyan.
So bolawan o di na so gilanggomilang a batowintan na di kiyabay ko ongangen aya pen o ba ini mapemasa a manga montiya a idadaporan ko bolawan.
Apiya so manga pirlas ago so montiya a haspir na di on pekatingki so arga o ongangen na makalalawan ko manga robi.
Di on kiyabay so lebi a mapiya a topas a poon sa Itiyopiya di ini ketimbang a lombos a bolawan.
Anda bes pekapoon so ongangen? Anda matatago so kapakasabot?
Ka pageemaan ai ko manga mata o oman i baraniyawa apiya so manga papanok sa kawang na di iran keilay.
So Kabinasaan ago so Kapatay na tig iran a So bo so totol on i minisampay ko manga tangila ami.
Sasaboten o Tohan so lalan a ipagokit ko ongangen sekaniyan bo i matao ko katatagoan on.
Na tomiyaros den tero si Ayob a tig iyan a
Tanto aken a masisingayo so kapepaginetaw aken gowani ko miyanga iipos a manga olanolan sii ko manga gawii a kasisiyapa raken o Tohan
Isako somisindaw so solo iyan ko olo aken a pepakaliwanagan ako niyan ko kapelalakaw aken ko maliboteng!
Giyanan so manga gawii a kaoodara raken gowani ko kararakmati ko pamiliya ko ko di on dii kapakingginawai o Tohan.
Sa masa oto na sisii raken pen so Lebi a Mabager na lilibeten ako o manga wata aken.
Madakel i gatas so manga sapi aken ago kambing na so manga kayo aken a olibi na pegododan ako iran sa mala a lana.
Igira a somiyong ako ko gimowa o siti a miyontod ko pekelimodan ko manga pelokelokesen
Na penggikas so manga kangodaan ko kapekeilaya iran raken na pepamanindeg so manga totoa sa kapepagadati ran raken.
Petereg tetaro so manga olowan na pendapengen iran a lima so manga ngari iran.
So kiseselaan na pepekarenek na so manga dila iran na pekeparkat ko pelak iran.
Saden sa pepekaneg makapantag raken na pepodin ako niyan na so siran oto a pepekailay raken na pembantogen ako iran.
Ka pepanabangan aken so manga miskin igira a penggoraok sa tabang ago so pen so manga ilo a da a ba on pekaogop.
Pepanalamatan ako o manga taw a magaan den matay na pepakapiyaan aken so ginawa o manga balo.
Somiyolot ako sa kaontol a aya ko nditaren na so kokoman na aya ko kimon ago sorban.
Saken i mata o manga bota ago ai o manga sadir.
Lagid ako o ama o kikakokorangan na ipetindeg aken so kabenar o mananangga.
Peropeten ko so pangitegan o manga baradosa na pengganderen ko poon ko manga ngipen iran so pepanga sisikem iran.
Samaoto na aya mapipikir aken na Petay ako sii ko walay aken a so manga gawii aken na lagid sa kadakel o manga peted sa ragat.
So manga bekaw aken na mirarampay ko manga ig na peketomes o namog so manga sapak aken ko mababasa gawii.
So bantogan aken na baden dii pagomareg na lalayon pekebagowan so bager aken.
Gowani ko kapepangosiyat aken na romerenek so manga taw a pepamamakineg ko di aken dii teroon.
Sii ko kapepekaipos aken tero na da a ba iran on mipegoman. Samaoto na pegetek so manga katero aken ko manga tangila iran
Na penayaon iran oto a lagid o kapenayawa o manga taw ko tarintik ka pesingayoon iran a lagid o oran sii ko pangolaon.
Igira a kiyadaan siran sa sarig na pelangasan ko siran na miyakapangoyat kiran so kaliwanag o paras aken.
Ogaid na imanto na di ako dii pekaradiyaanan o manga taw a manga gongoda a di saken a miyasodi aken so manga ama iran a da aken bilangen a ba mapapatot a pekaogop ko manga aso a pepagipat ko manga bilibili aken.
Antonaa i gona raken o bager o manga lima iran ka kiyadaan siran den sa kapekagaga?
Piyagti siran sabap ko kakokorangi kiran ago kapegongosi na pegenebeneb siran ko kikatataog a kabagabagas a manga darpa sii ko kagagawii.
Sii ko paket na pepanimo siran sa manga a raon a pamomolan a pepamangeto roo ago penggaon siran sa manga gaar a makan iran.
Pembogaon siran a poon ko manga ped iran a maginged a pelalisen siran a datar o ba manga tekew.
Petegelen siran komaden ko piyanga mamaraan a manga baogan ago sii ko manga gireb ago sii ko seronsarongan o manga lakongan.
Roo ko kikatataog a manga darpa na petegaw siran a lagid o manga binatang ago dii timo ko didalem o manga paket.
Manga mbawataan siran o da a oked iyan ago da a kitadem kiran a manga taw! Na piyamogaw siran ko inged.
Na imanto na pepagongatongaten ako o manga wata iran a nggolalan ko bayobayok mimbaloy ako a iringa iran.
Ipekengingiri ako iran ago aawaten di siran keya sa kapendodai ran ko paras aken.
Imanto a kinowaan ako den o Tohan sa bager ago riyasay niyan na da a panaransam iran ko ipekidia iran raken.
Petelandogen ako lomonggom o manga mondo a kangodaan peteanan iran sa manga litag so manga ai aken pepangembaal siran sa manga tambak a ipelikop raken.
Pepangalangan iran so lalan a ipegokit aken na pekegaga ako iran minasa sa da den a ba kiran pegogop.
Pekeseseb ako iran a pepamangokit ko mala a lebo ko ililinding raken na sii ko kiyagebaa iran on na pinggoronggorongan ako iran.
Kalalangkoloban ako o manga piyakalekelek pekidendeg so bantogan aken a lagid o ba pekibayog o ndo miyadadas so kamapiyaan aken a lagid o gabon.
Imanto na pekepos so kaoyagoyag aken so manga gawii a kapekeromasay i makatetekes raken.
Igira a miyagagawii na pepamanakit so manga tolan aken da den a rintas o kapegalal o lawas aken.
Tanto a mabager a kapengginsinga o Tohan ko nditaren aken na petekesen iyan so lig o bangkala aken.
Inilampes ako niyan ko tonai na miyalagid ako o bayanek ago ombi.
Pepananalo ako reka sa tabang hey Tohan ogaid na kena a ba ako ngka pesembaga igira a pepangadap ako reka na kena a ba ako ngka pesegipaa.
Masarangit a ipekidia ngka raken pesetroon ako ngka a nggolalan ko mala a kapaar ka.
Pepekibayog ako ngka ko ndo na pepakimbokebokelid ako ngka ko barabarat.
Na katawan ko a ipegarong ako ngka ko kapatay roo ko darpa a isesenggay ko langon a oyagoyag.
Mataan a da a pekatana sa lima ko taw a mabibinasa sii ko kapepananalo niyan sa katabangan ko kapakamboboko iyan.
Ba aken da misegad so manga taw a pekemamaregenan? Ba da kerata a ginawa ko sabap ko manga miskin?
Miyakipesadanowai ako ko manga mata ko sa di ako den magilay sa babay a rakes o gedi.
Ka antonaa i ikidia rektano o Tohan a Lebi a Mabager sa poro? Antonaa i imbadal iyan rektano ko miyanggolaola tano?
Ba di kamoralaan ko manga baradosa ago tomparak a kasiksaan ko siran oto a dii nggolaola sa marata?
Ba di pekeilay o Tohan so manga okitokit aken ago pembilangen iyan so oman i lakad aken?
Ba ako miyakapamokeg o di na miyakapanaliba?
Pengnin ko a timbangen ako o Tohan ko ontol a timbangan ka ketokawan iyan a da a sala aken.
O miyakasilay ako a poon ko lalan iyan o di na miyakigawi so poso aken ko miyailay o manga mata ko aya pen o ba kiyadaketan sa dosa so manga lima ko
Na pengnin ko a makowa o ped a taw so miyapamola aken ago mailang so manga pereperan aken.
O miyabarayat so poso aken ko babay aya pen o ba ko inikasigi so karoma o siringan aken
Na pengnin ko a mabowayo o karoma ko so pereperan o salakaw a mama ago marembang sekaniyan o ped a manga mama.
Ka o miyanggolaola ko anan na tanto a marata a maasiya a so dosa a disomala a kakokoma on.
Ka lagid anan o pekabinasa a apoy ko kanarakaan a pekalengan ko langon taman a rek aken.
O da aken peroa so kabenar o talasogoay aken a mama o di na babay igira aden a minipenon iran raken
Na antonaa i sowaan ko amay ka makipegatobanga raken so Tohan? Antonaa i isembag aken on amay ka somariyaan ako niyan?
Ba di so mimbaal raken sii ko roranan a wata i mimbaal kiran mambo? Ba di sekaniyan i miteong rekami langon ko tiyan o ina ami?
Ba ako minda megay ko masisingayo o manga miskin o di na piyakalepas aken so panginam o manga balo?
Ba aken inigaked so pangenengken aken a da aken on pakambagiana so manga ilo?
Kena! Ka ipoon ko kangoda ko na pesiyapen ko so manga ilo na sii ko tenday a kaoyagoyag aken na di aken dii nggonanaon so manga balo.
Igira aden a miyailay aken a piyakapapatay sabap ko da a nditaren o di na so miskin a taw a da a gerab iyan
Na pepakayawan ko sekaniyan ko nditaren a pimbaalan a bombol o manga bilibili aken na pepanalamatan ako niyan sa iklas ko poso iyan.
O kiyasalimbotan ko so ilo ko katotokawi aken sa pegampil raken so kokoman
Na pengnin ko a mabadot so barokan aken ko waga ko a mabelag ko sooran iyan.
Ka ipekelek aken so kasiksaan a poon ko Tohan na sabap ko kalek aken ko pangkatan iyan na di ako den makapenggolaola sa lagid oto.
O siyarigan aken so bolawan o di na pitero aken ko lombos a bolawan a Seka i lomilinding raken
Aya pen o ba ko inikababaya so kala o kakawasaan aken a so mala a tamok a miyapantiyari o manga lima ko
Na o mambo o inilay aken so alongan ko kapesinang iyan o di na so olan a pegiseg sii ko kasigay niyan
A miyabarayat on sa masolen so poso aken ago inarekan ko so lima ko a selasela kiran
Na giyanan mambo i kadostaan a disomala a kokomen ka aya maana niyan na miyakaongkir ako ko Tohan sa poro.
Ba aken inikababaya so kiyabinasai ko ridoay aken o di na inikela aken so kiyapakatalingoma on o morala?
Kena da aken den pakandosaa so ngari aken sa kipesintaan aken ko kaoyagoyag iyan.
Katawan o langon o manga talasogoay aken a da den a ba da maosog ko pangenengken a inibegay aken kiran.
Mandiyadi na giyangkai a telo kataw a manga ginawai i Ayob na gominek siran somembag ki Ayob ka kagiya miyakatomangked sekaniyan sa da a sala iyan.
Ogaid na si Iliho a wata o Barakil a moriyataw o Bos ago ped ko mbawataan o Ram na tanto niyan a kiyararangitan si Ayob ka kagiya ibibilang iyan a sekaniyan i maontol a di so Tohan.
Kiyararangitan iyan pen so telo kataw a manga ginawai i Ayob ka kagiya da a ba iran miyatoon a kidaowa ki Ayob a lagid o ba iran miyatarima a so Tohan i miyaribat.
Miyakanayaw si Iliho taman sa miyakapasad siran tero ka matoa siran a di sekaniyan.
Ogaid na kagiya mailay niyan a da den a ped a kisembag angkai a telo kataw na mimborngat so gani niyan.
Na pitero i Iliho a wata o Barakil a aya moriyataw o Bos a Mangoda ako na manga lokes kano den. Giyanan i sabap a maaleken ako a da aken maraw o ba ko rekano teroa so katawan ko.
Aya katao ko ron na Aya patot a makapetero na so manga lokes ka so minitolod a idad iyan i makapengendao sa ongangen.
Ogaid na so niyawa a sisii ko manga taw a minisengaw ron o Lebi a Mabager i pepekabegay kiran sa sabot.
Kena bo a ba so manga lokes i maongangen na kena bo a ba so minitolod i idad i pekasabot ko ontol.
Kagiya ka maoto na pamakinega ko niyo ka pagosain ko rekano so pamikiran aken.
Ilaya niyo man ka sesabar ako sii ko di niyo dii katero piyamakineg aken piyapiya so manga daowa niyo sii ko di niyo pen dii kambanog sa manga katero.
Mataan den a tiyolangedan ko sekano ogaid na da a isa rekano bo a ba miyakapemataan sa miyaribat si Ayob da a ba rekano miyakasembag ko manga daowa niyan.
O ba niyo teroa a Miyakenal ami so ongangen ogaid na so bo so Tohan i makapoporiba sa miyaribat sekaniyan a kena a ba manosiya.
Kena a ba saken i kiyaimponan i Ayob ko manga katero iyan sabap roo na di ako ron sembag a ba lagid o kasembag iyo.
Kiyayaan kano a di den pen pekasembag da den pen a ba niyo mapetero.
Miyakanayaw ako baden ogaid na sabap sa romerenek kano den imanto a makatitindeg roo baden a da den a ped a mapetero iyo
Na saken den i petero peyagen ko mambo so pamikiran ko.
Ka mapepeno ako a manga katero na pembaasen ako o niyawa a sisii raken.
Sii sa soled na lagid ako o popooten a arak a lagid o bago a kobal a petegoan sa arak a pembeto sa tago.
Disomala a petero ako den kaan ako makasengka mbengaten ko a modol aken a sembag.
Da a pagampilan ko aya pen o ba aden a pagorayorain.
Na imanto hey Ayob na pamakinega ngka so manga katero aken tagoa ngka sa ginawa so langon a peteroon ko.
Miyabengat aken so ngari aken sa kapeteroa ko reka ko sisii ko pamikiran ko.
Pepekapoon so manga katero aken ko matito a poso aken na iklas so di aken dii kateroa ko katawan aken.
So Roh o Tohan i miyaden raken na so sengaw o Lebi a Mabager i pepangoyag raken.
Na den sembaga ko ngka o kegaga ngka tiyagara ngka so manga daowa ngka na pangatobang ka raken.
Ilaya ngka man ka ndatar ta ko hadapan o Tohan linimbag ako mambo a poon ko bote.
Sabap roo na o ba ako ngka kaleken kena o ba ko seka ndaaga.
Ogaid na mataan a miyatero o ka ko kapekenega ko ron a
Soti ako a da a dosa ko lompiyo ako a da a kasalaan aken.
Ogaid na peketoonan ako o Tohan sa manga sabap a pekisondol iyan raken na ibibilang ako niyan a ridoay niyan.
Riyantayan iyan so manga ai aken na totoliken iyan so langon a di aken dii nggolaolaan.
Ogaid na teroon ko reka Ayob a miyaribat ka sii ka so Tohan na lebi a mala a di so apiya antawaa taw.
Na ino ngka rekaniyan pesenditen a di niyan den sembagen so pepanonen on o taw?
Ka mataan den a dii tero so Tohan ko mbarambarang a okit apiya pen o di oto masasarino o manga taw.
Di sekaniyan dii tero a nggolalan ko manga taginepen ago manga pangingilain sii ko kagagawii igira a piyangenepan a torog so manga taw sii ko kaiiga iran ko manga katri iran.
Pepayagen iyan kiran so manga lalag iyan na pepangangaleken iyan siran ko manga lalangan iyan
Kaan iyan mapakatalikod so taw ko manga rarata a galebek iyan ago mapakalikay niyan pen ko kapepangimporoan
Ago an iyan milidas so niyawa niyan ko kabinasaan ago so kaoyagoyag iyan ko kapataya on a pedang.
Liyo ron pen na pepakatanoren o Tohan so taw a nggolalan ko kasasakit sii ko igaan iyan ago so da a rintas iyan a kaaalal o manga tolan iyan
Sa taros a ipekegowad iyan so pangenengken apiya so lebi a mapiya a pangenengken na di niyan kebayaan.
Dii merakowag so lawas iyan na mileletaw so manga tolan iyan.
Pepekarani so kaoyagoyag iyan ko darpa o miyamatay pepanayaon o Malakalmaot so niyawa niyan.
Na tomiyaros tero si Iliho a tig iyan a
Pamakineg kano raken hey sekano a manga oongangen tagoa niyo sa ginawa so manga katero aken sekano a manga ala i sowa.
So dila na peteam ko mapiya a pangenengken na lagid oto mambo so kapetokatokawi o tangila ko kabebenar o manga katero.
Kagiya ka maoto na pariksaan tano sa ginawa tano o antonaa i benar katokawan tano bo o antonaa i mapiya.
Ka pitero i Ayob a Da a sala aken ogaid na da ako pakaokita o Tohan ko kokoman.
Apiya pen maontol ako na ibibilang ako a bokeg di den kebolongan so kiyapalii raken o gasa iyan apiya pen da a sala aken.
Ba aden a miyailay niyo a taw a datar i Ayob a ipeseyan iyan so kapepagitowitoa niyan ko Tohan sa kapeginom iyan sa ig?
Di sekaniyan dii makipelomameka ko manga baradosa ago dii makipagepeda ko manga rarata a taw.
Ka tig iyan a Da a gona niyan ko taw so kapetepengi niyan somoat ko Tohan.
Na pamakinega ko niyo a sekano a somasabot a manga mama. Mostahil ko Tohan so kanggolaola sa marata di kepakay o ba makandosa so Lebi a Mabager!
Ka pembadalan iyan so taw ko manga pinggolaola niyan ago ipetena iyan on so patot ko manga okitokit iyan.
Matamataan den a di penggolaola so Tohan sa ribat aya pen o ba bibida o Lebi a Mabager so kokoman!
Antawaa i tomiyoro rekaniyan a komikibir ko doniya? Antawaa i miyakitandingan on ko maklok?
O bawia o Tohan so Roh iyan ago napas
Na pematay so langon o manga baraniyawa na pembaloy peman so manosiya a bayanek.
O aden a sabot ka Ayob na pakinega ngka ini pamakinega ngka so manga katero aken.
Ba ngka bes pipikira a makapendato so Tohan o ipekegowad iyan so maontol a kokoman? Ba aya ngka dii teroon na miyaribat so Lebi a Maontol a Tohan?
Ba di sekaniyan i petero ko manga dato a Da a oked iyo ago sii ko kiseselaan a Manga rarata kano! ?
Di niyan pagampilan so manga olowan aya pen o ba niyan ramigi so manga kawasa a di so manga miskin ka palaya siran den pimbaalan o manga lima niyan.
Sii ko sakotika na pepamatay siran ko look a gawii pekokogen o Tohan so manga taw na pepanga dadadas siran so manga ala i gees na pepamakadaan a da osari sa lima a manosiya.
Ka pegilain o Tohan so manga okitokit o manosiya peginengkaan iyan so oman i kapeko kabeter iran.
Da den a domadatem o di na makapal a maliboteng a ba on makapetepok so baradosa ko kapekeilaya on o Tohan.
Di den kailangan a petendo so Tohan sa oras a mawit so taw ko hadapan iyan sa kakokoma niyan on.
Ka peropeten iyan so manga ala i gees sa da den a ba somariya na pesambian iyan siran sa salakaw.
Kagiya katawan iyan so di iran dii nggolaolaan na pendaagen iyan siran sii ko kagagawii na pepanga bibinasa siran.
Ipendaneg iyan kiran so kamarataan iran sii ko kamamasaan o manga taw
Sabap sa tiyalikodan iran so kaoonoti ran rekaniyan na da iran sabota so apiya anda ko manga okitokit iyan.
Sabap kiran na miyategel so manga miskin mamangni sa tabang ko Tohan na miyaneg iyan so kapenggoraok iran.
Ogaid na o rerenek sekaniyan baden na antawaa i pekadaway rekaniyan? Na o dingil sekaniyan na antawaa i pekailay rekaniyan? Apiya pen oto na ndatar so sakataw ago so nasiyon a ipepaar iyan
Ka ipesepar iyan so kapakapendato o baradosa kaan iyan di kelitagi so manga pagtaw.
Hey Ayob ba ngka miyatero ko Tohan a Miyadaneg ako den na di ako pendosa peroman
O di na Pakiilay ngka raken o antonaa i karibatan ko a da ko makilala na o miyakasela ako na di aken den peparomanan nggolaola?
Ba ngka pepantonen ko Tohan a so ipendaneg iyan reka na makaaayon ko kabaya a ka? Ba giyanan i sabap a pegenda ka teobat? Seka den i pekakokom sii a kena a ba saken. Na den teroa ngka rekami o antonaa i pamikiran ka.
Na tomiyaros tero si Iliho a tig iyan a
Hey Ayob ba aya mapipikir ka na ontol so kiyateroa ngka on a Makabebenar ako a di so Tohan
O di na so kipegiseen ka ko Tohan a Antonaa i gona reka o di aken kapakapendosa ago antonaa i osba niyan raken??
Na saken i pekasembag reka ago sii pen ko manga bolayoka a ka.
Langaga ngka so langit na nggedagedaa ngka o ay kaporo o manga gabon ko kaporoan ka.
Andamanaya i kakenansiki ko Tohan o di ngka dii kapakandosa? O pepekasela ka sa madakel na antonaa i di ngka rekaniyan dii nggolaolaan?
O magiinontolan ka na antonaa i pekibegay ngka rekaniyan sangkai a okitokit o di na antonaa i pekekowa niyan a poon reka?
So di ngka dii kambaradosa na sii bo pekanansik ko lagid ka a manga manosiya na so kapagiinontolan ka na sii kiran bo pekatabang.
Pepekagoraok so manga taw sabap ko kapened o kasosonsingi kiran pepamamangni siran sa tabang sabap ko kapaar o manga ala i gees.
Ogaid na da den a ba kiran petero sa Anda so Tohan a Miyaden raken a pembegay rektano sa manga idaida ko kagagawii
A aya rektano pepangendao sa madakel a di sii ko manga binatang ko doniya ago pepakaongangenen tano niyan a di so manga papanok sa kawang?
Na igira a miyakagoraok siran na di sembag so Tohan ka petekabor siran a manga baradosa.
Mataan a di niyan pekinegen so da a oked iyan a pangni iran di ini tegoon sa ginawa o Lebi a Mabager.
Aya pen o ba ka niyan pakinega Ayob ko di ngka dii kateroa a di ngka sekaniyan keilay ago so panon ka na miniadap rekaniyan den na penayaon ka sekaniyan baden imanto
A aya pipikiren ka na di pendadaneg so Tohan sii ko rarangit iyan ago di niyan peginengkaan so kambaradosa.
Na tomiyaros tero si Iliho a tig iyan a
Panginsabari ako ngka sa di matey na pangendaon ko seka ka aden pen a mapetero aken a ipemayandeg ko Tohan.
Mala so katao aken na pagosaren ko so ilmo aken sa kapemataani aken on a maontol so Tohan a aya raken Miyaden.
Ketangked ka a da den a ba di benar ko di aken reka dii teroon ka sii ko hadapan ka so madidiyangka i katao.
Ilaya ngka man ka mala i kapaar so Tohan ogaid na da a taw a ba niyan dii sodia mala sekaniyan i gees a di den kealin so niyat iyan.
Di niyan pakapegoyagen so manga baradosa ogaid na ipembegay niyan ko manga miskin so kabenar iran.
Di niyan pelikatan sa mata so manga oontol na pakapendatoon niyan siran a ped o manga dato ago ipepangkat iyan siran sa taman sa pakataman.
Ogaid na o papatonga so manga taw a manga rantay a iiketan siran o manga karomasayan
Na pepayagen iyan kiran o antonaa i miyanggolaola iran a so kiyapakasela iran ko katatakabor.
Pepakisabotan iyan kiran ai kaan iyan siran mapakaontol na ipesogo iyan kiran a talikodi iran so kamarataan iran.
O pakinega iran so Tohan ago pangongonotanan iran na mipeginetaw iran so lamba ko omor iran a tetagompiya ago mapipiya a ginawa iran.
Ogaid na o di siran pemakineg na mbonoon siran a pedang ago pepamatay ko kada a sabot iran.
Ka siran oto a pepamangongkir ko Tohan na petetapen iran so gani ko poso iran na di siran nggoraok sa tabang apiya sii ko kapesiksaa niyan kiran.
Pepamatay siran a manga kangodaan pen a miyailang so kaoyagoyag iran ko piyakayaya a kapepaginetaw.
Ogaid na pepanabangan o Tohan so pepanga rarasay a nggolalan ko kaperasaya kiran na pendolonen iyan siran a nggolalan ko kapepakaregeni kiran.
Mataan a kabaya o Tohan a pokasen ka niyan ko kamaregenan ka ago pagowiten ka niyan ko madaya a darpa a da a ba on simoket a ron mapepeno so lamisaan ka sa lebi a manga pipiya a pangenengken.
Na sabap ko kapekatalingoma niyan na pekebowayo so poso aken ago tanto a pekikiyakiyab sii ko rareb aken.
Pamakineg kano! Pamakinega niyo so dii kandedalendeg o sowara o Tohan a so dagedeb a pepekapoon ko ngari iyan.
Pesogoon iyan tomeras so kilakilat ko dalem o langit taman ko pirowarowangan o doniya.
Maipos oto na keneg so kapendagedeb o sowara niyan a so piyakalekelek a dii kapeparti o lagam iyan. Na igira a dii tero so sowara niyan na kena a ba niyan penggenggena so kabager iyan.
Piyakamemesa so dii kandedalendeg o sowara o Tohan Di sekaniyan dii nggolaola sa manga ala a galebek a di tano den peraoten a gedageda.
Di niyan dii teroon ko giyaw a Patiyolog ka ko lopa ago sii ko tarintik a Mabaloy ka a mabager a oran.
Giyoto i kapepakatarega niyan ko langon a taw ko galebek iran kaan iran makilala so kapekagaga niyan.
Samaoto na pendalong so manga iila a binatang na tomatareg siran ko manga lekowa iran.
Pesember so sobosobo a poon ko darpa iyan so lebi a matenggaw na pepekaonot ko mabager a ndo.
Pepakategasen o sengaw o Tohan so manga oolad a manga ig na pepanga babaloy ai a ilo.
Pepakapenedan iyan sa ig so manga gabon na pepakaterasen iyan so manga kilakilat iyan sii kiran.
Pekeboliyok so manga gabon a pepakaantapen iyan siran kaan iran minggolalan so apiya antonaa i ipesogo iyan kiran sii ko langon a manga inged sa doniya.
Pepakatalingomaan iyan so manga gabon a misiksa ko manosiya o di na so kapakaigi niyan ko kalopaan sa kaperakmati niyan kiran.
Hey Ayob pamakinega ngka ini gegenek ka ago nggedagedaa ngka so piyakamemesa a manga galebek o Tohan.
Ba ngka katawi o andamanaya i kipepearen iyan ko barabarat ago so di niyan dii kapakakilakilata san ko manga gabon?
Katawan ka o andamanaya i kaaalangalang o manga gabon a giyoto so piyakamemesa a galebek o Tohan a madidiyangka i katao?
Seka a dii mamakayaw sii ko manga nditaren ka igira a miyapakateid so doniya sabap ko abagat
Na ba ngka sekaniyan keogopi komayat ko kawang a mategas ai a lagid o pagalongan a tiyonag a tombaga?
Na pakitokawi ngka rekami Ayob o antonaa i patot a peteroon ami ko Tohan Di kami ron pekadaowa sabap ko kalilibotengi ko pamikiran ami.
Ba patot a kapeteroa on a kebaya ako tero? Opama ka petero so taw na mataan a kebinasaan sekaniyan!
Ogaid na imanto na da a ba pekatenteng ko alongan a tanto a masindaw so kapesinang iyan ko oriyan o kiyapayopasa o ndo ko langit.
Pepekapoon sekaniyan sa pagotaraan a pekindat a datar o bolawan pepekaoma so Tohan sii ko piyakamemesa a bantogan iyan!
Di tano peraoten a gedageda so tanto a mala a kabatowa o Lebi a Mabager tanto sekaniyan a maontol ko kapepangokom iyan na di sekaniyan den peramiramig.
Samaoto na somimbag so Allah ki Ayob a nggolalan ko sobosobo a tig iyan a
Antawaa ka a pepekaliboteng ko ongangen aken a nggolalan ko da a lalag on a manga katero?
Na den tiyagara ngka a ginawa ngka a datar o tito a mama ka pagisean ko seka na kesembag ako ngka den!
Anda ka matatago isako ibetad aken so kaoonayan ko doniya? Teroa ngka raken o aden a sabot ka!
Antawaa i tomindo ko kala o doniya? Antawaa i komiter on sa takes? Teroa ngka o katawan ka!
Antonaa i kaoontodan o manga polaos iyan na antawaa i mitad ko ator ko rogo o onayan iyan
Sii ko kapeperengarengan magidaida o manga bitoon ko kapipita ago so kapepelalalis sa kapekebabaya o manga malaikat?
Antawaa i lomikeb ko manga pintoan a miiren ko ragat isako miboraya a poon ko pitidaleman ko lopa?
Siyayapan aken so ragat sa manga gabon ago piyotos aken sa makapal a maliboteng.
Bitadan aken sa manga temanaan ago tiyagoan aken sa manga pintoan a tatanggalan
Na pitero aken on a Sii ka bo taman na di ngka kelepas giyai bo i ketamanan ko manga ala a begel ka.
Hey Ayob ba ngka miyasogo den so kapipita o di na minisenggay ngka ko sobo so darpa iyan
Kaan iyan kakapeti so manga rogo o doniya a mikekeng iyan on so manga rarata a sisii ko maliboteng?
Sii ko dii kakelibabas na pekealin so paras o doniya a lagid o taro a peketombokan ko tanda na pepekarayag so bontal iyan a lagid o manga warna o nditaren.
Samaoto na pelagoyan o manga rarata so kaliwanag a pekagenggen kiran sa kanggolaola iran sa kapanganiyaya.
Ba ka miyakasong den ko manga bowalan a pekepoonan o manga ig ko ragat o di na ba ngka kiyapanadai so pitidaleman ko kalodan?
Ba reka miyapakiilay so manga pintoan o kapatay? Ba ngka miyailay so gimowa o maliboteng a darpa o miyamatay?
Ba ngka kiyasabotan o ay kaolad o doniya? Teroa ngka raken o katawi ngka ini langon!
Anda matatampar so gegenekan o maliwanag? Anda komakaden so maliboteng?
Ba ngka siran kewit ko manga darpa iran? Katawan ka so manga lalan a ipesong ko katatagoan kiran?
Katawan ka den ka tanto a minitolod so idad ka! Maaaden ka den ko da sii pen kaadena!
Ba ka miyakasoled ko peteliyongan sa giyaw o di na miyailay ngka so manga rowang a petegoan sa ilo
A titiyagaren ko a para ko masa a kasamok ko manga gawii a kambonoay ago katidawa?
Andamanaya i kapembembara ko kilakilat o di na so kapepakaneba ko ndo a poon sa sebangan sii ko doniya?
Ba ngka katawi o ay kapembawata o manga iila a kambing roo ko palaw? Ba ngka dii mbantayi so saladeng igira a dii mbawata?
Ba ngka dii mbilanga so manga olanolan taman ko di iran dii kambawata. Ba ngka katawi so gawii a kapembawata iran?
Peleko siran ago ipelotad iran so wata iran na miyapos so balilit iran.
Pepekala ago pepekabager so manga wata iran ko dalem a kalasan na pepagawa siran ko ina iran na di ron den kesoy.
Antawaa i miyotawan ko maila a kimar? Antawaa i miyoka ko manga iket iyan?
Inisenggay aken on a darpa iyan so mitataog a kaden a so kabagabagas a lopa a aya niyan pembalingan.
Di niyan dii sodiin so kabobosigaw o siti na di sekaniyan pekaneg sa lalis o pendendeg.
Pepegenebeneb ko manga bobongan a aya niyan pepanateban a pepangiloba sa apiya antonaa pepelolonaw.
Ba magiyog so maila a todo a sapi sa kipenggalebeken iyan reka o di na ba keden ko kodal ka sii ko kagagawii?
Ba ngka kebalsani so maila a todo a sapi sa kipendadon ka on aya pen o ba ngka mipangaras sii ko pangomaan ka?
Ba ngka sekaniyan kesarigi sabap ko mala a bager iyan? Ba ngka on kisana so maregen a galebek ka?
Ba ngka iinama a sekaniyan i nggosod ko miyaragon ka a penimoon iyan ko pegegikan ka?
So ostris na ipepamarapak iyan so manga papak iyan sa kapekebabaya ogaid na da a ostris a ba pekalayog a lagid o talik!
So ostris na pegawaan iyan so manga orak iyan ko lopa kaan kapakayawi o peted.
Di niyan mapemikir o ba oto baden kadapoi a masasa o di na maopak o maila a binatang.
Di niyan dii indarainonen so manga wata iyan a lagid o ba kena iyan a ba rek di niyan tegoon sa ginawa a baden ilang so dokaw niyan
Ka rarampasan sekaniyan o Tohan sa ongangen na da niyan pakambagiana sa kapakasabot.
Ogaid na amay ka tikeras sa kapelalagoy niyan na ba niyan den pekekayaden so koda ago so kokoda on.
Ba seka i migay ko koda ko bager iyan ago komiyokos ko lig iyan sa matilak a kaboray?
Ba ngka pepakatepaka a lagid o tarapan? Pepakalekan iyan so manga taw ko matanog a kapekakeg iyan.
Pepamasig sekaniyan ko lopa sii ko balintad a ipekebabaya iyan so bager iyan na madilapet a kadadarabay niyan ko katidawa.
Ipesenga iyan so kalek ka da den a ipekelek iyan di niyan teilisan so pedang.
So pananagoay sa manga gasa na pekidepidepi ko kilid iyan a rakes o pekindat a kelong ago bangkaw o kokoda on.
Magaan a kapepelalagoy niyan a penanabaden sekaniyan ko kateterangi ron di makalalanat igira a pegoni so bogiyong.
Sii ko kapepakaoniya ko bogiyong na pepemisenga a tig iyan a Aha! Pekesarino niyan so katidawa roo sa mawatan ago so sowara o manga olowan a pepelalalis sii ko dii tidawaan.
Ba seka i miyangendao lomayog ko banog igira a ipekeyaw niyan so manga papak iyan a magagaw sa pagabagatan?
Ba pepekalantap sa poro so agila ko kapesogoa ngka on sa kapeselag iyan ko kapalawan?
Pekeden sekaniyan ko pampang sii ko poroporo o palaw sii ko lakongan a aya niyan dii kotaan.
Roo sekaniyan peninimaan ko penga sasayab iyan a pekeinengka o manga mata niyan sa mawatan.
Na pitero pen o Allah ki Ayob a
Seka a pepenon ko Lebi a Mabager na ba ngka sekaniyan pekowai sa daway? Seka a pekokom ko Tohan na sembag ka den!
Mandiyadi na simbag i Ayob so Allah a tig iyan a
Mataan den a da a oked aken! Andamanaya i kakesembaga ko reka? Dapengen aken a lima so ngari aken a iperenek aken.
Miyatero aken den so lawan pen ko wadib a peteroon ko na di aken pagomanan da den a kisembag aken.
Mandiyadi na simbag o Allah si Ayob a nggolalan ko sobosobo a tig iyan a
Tiyagara ngka a ginawa ngka a datar o tito a mama pagisean ko seka na sembaga ko ngka!
Ba ngka petepengi memataan a di ako maontol? Ba ngka peteroa a miyaribat ako kaan ka makabenar?
Ba ka lagid o Tohan sa kapaar? Ba makapendadalendeg so sowara ngka a lagid o sowara niyan?
O benar oto na soloti ngka a ginawa ngka sa bantogan ago pangkatan ago nditari ngka a ginawa ngka sa menang ago tihaya.
Na ilaya ngka so oman i pepangimporoan na mborngati ngka ko mala a gani ngka na go ngka babaan.
Oway ilaya ngka siran na pakapangalimbabaana ngka lomega ngka so manga rarata san ko titindegan iran.
Lebengen ka siran langon ko lopa na kalabosowa ngka roo ko kobor.
O mapenggolaola ngka ini na saken den i podi reka na terimaan ko a so rek ka den a kapaar i pekasabet reka.
Ilaya ngka so mala a binatang a so Bihimot a inaden aken a lagid o kiyaadena ko reka pepangangan sekaniyan ko otan a lagid o sapi.
Tanto a mala so kabager o witan iyan ago so kapekagaga o manga sapo ko tiyan iyan.
Igira a petindeg so ikog iyan na lagid o kayo a sidro mabebekes so manga ala a ogat ko bobon iyan.
So manga tolan iyan na lagid sa kabager o tombaga na so manga ai niyan na lagid o manga polaos a potaw.
Sekaniyan i lebi a piyakamemesa a inaden o Tohan so bo so miyaden on i pekapatay ron.
So manga bobongan na aya pegtoan o peken iyan a ron dii sola so langon a manga iila a binatang.
Pegiga sekaniyan ko atag o manga rarabong a kayo na dii tepok sii ko manga riripes a otan san ko babasokan.
So manga rarabong a kayo a makalilibet on sii ko kilid a lawasaig na aya niyan pekesirongan.
Igira a miyakareges so lawasaig na di sekaniyan pekiringasa ka makaririnaw a ginawa niyan apiya pen pendansal so ig ko paras iyan.
Ba ngka kekowa so bowaya a nggolalan ko banowit o di na keiketan ka a tali so dila iyan?
Ba ngka ketagoi sa kaningkir so simod iyan o di na kesaiti sa banowit so pangitegan iyan?
Ba sekaniyan reka makapengangampedian? Ba ka niyan pagakoli sa manga ririnaw a katero?
Ba sekaniyan reka makipepasadanowai a makipengongoripen reka ko tenday a omor iyan?
Ba ngka sekaniyan mipenggitagita a lagid o papanok o di na keiketan ka a ipelilang ko manga wata a ka a manga babay?
Ba pegakol mamamasaan rekaniyan so manga panginginseda? Ba sekaniyan mapembagibagi o manga padagang?
Ba ngka kebangkawi so kobal iyan o di na ba pagotengi a osod so olo niyan?
O tanai ngka sekaniyan sa lima na ketademan ka so kiyapakandamar ka na di ngka den penggolaolaan peroman!
Da a gona o kaiinama o taw ko kandakepa on ka apiya so kailaya niyan on na ipetelaw rekaniyan.
Kagiya da a ba pekaraw tekor ko bowaya na antawaa den i makaraw raken mato?
Antawaa i pekasekat raken sa apiya antonaa den a kebayadan ko? So langon taman ko dalem a doniya na rek aken.
Di aken pelepasen maloy so manga bobon o bowaya so kapekagaga niyan ago so kapiya o bontal iyan.
Antawaa i pekalokedas ko maliliyawaw ko kobal iyan o di na ba makaleseb ko dowa lapis a raben iyan?
Antawaa i kebenga iyan so ngari o bowaya a maaneb o piyakalekelek a manga ngipen iyan?
So likod iyan na madakel a mararantar on a nap a lagid o manga kelong a mabager a kapakandedeketa iran.
Oman i satiman on na masipeg ko ped iyan a da den a ba on pekaletos a ndo ko pageleteletan iran.
Tanto a madades a kapakandedemeta iran a miyakapipiketa a di mapakapembelabelag.
Pepekapoon on so manga kedab igira a pepemisenga sekaniyan pesinar so manga mata niyan a lagid o kapesinar o kalibabas.
Pepekapoon so manga kadeg a apoy ko ngari iyan a di ron dii meliyoliyo so manga kotokoto niyan.
Pegebel so manga sengaan iyan a datar o kapegebel o bisol ko didalem o pendidi a koden.
Ipekedeg o manga waga so kapengginawa niyan na peliliyo so apoy ko ngari iyan.
So kala a bager o lig iyan na pepekaalap ko langon a pepekabalak rekaniyan.
Da den a malemek ko sapo iyan mategas ai a di mapegalinalin..
So poso iyan na mategas a lagid o ator oway lagid sa kategas o galingan a ator.
Mandiyadi na simbag i Ayob so Allah a tig iyan a
Katawan ko a mapenggolaola ngka so langon taman da den a takdir ka a ba kebangen.
Iniise a ka raken a Antawaa ini a pepekalamok ko mosawir aken a nggolalan ko da a sowa iyan a manga katero? Mataan den a miyakatero ako ko makapantag ko manga nganin a di aken sasaboten a lebi a piyakamemesa a di so kaketokawi ko ron.
Pitero o ka raken a Pamakineg ka imanto ka petero ako pagisean ko seka na kesembag ako ngka den.
Miyaneg den o manga tangila ko so makapantag reka ogaid na imanto na miyailay ka o manga mata ko.
Kagiya ka maoto na ipekeya aken so langon a miyatero aken na di ako dii teobat a moontod ko bayanek ago ombi.
Kagiya matero ini o Allah ki Ayob na pitero iyan ki Ilipas a taw sa Timan a Pekerarangitan ko seka ago so dowa kataw a layok ka ka kagiya da niyo teroa so benar makapantag raken a lagid o pinggolaola o oripen aken a Ayob.
Imanto na kowa kano sa pito timan a mama sapi ago pito a manga bilibili na song kano ko oripen aken a Ayob na korbana niyo ai a petotongen a ipesepaat para ko manga ginawa niyo. Ipengangarapan kano i Ayob na pagamponen ko so pangni niyan na di aken rekano ikidia so patot ko kalalalongan iyo ka da niyo teroa so benar makapantag raken a lagid o pinggolaola i Ayob.
Mandiyadi na ininggolalan i Ilipas si Bildad ago si Sopar so inisogo kiran o Allah na tiyarima o Allah so pangangarapan i Ayob.
Na piyakaasal o Allah so katetagompiya i Ayob ko oriyan o kinipangangarapanen iyan ko telo kataw a ginawai niyan na bigan sekaniyan o Allah sa takep ko rek iyan gowani.
Na miyakaoma ki Ayob so langon a manga pagari niyan ago so manga babay niyan a rakes o langon a matao ron gowani na miyatoang siran rekaniyan sii ko walay niyan. Inipangalinggagaw iran sekaniyan ago pirinarinawan sabap ko langon a tiyoba a initana on o Allah. Na miyamamegay rekaniyan so oman i isa kiran sa pirak ago sesatiman a sising a bolawan.
Riyakmatan o Allah si Ayob ko kaposan ko kapepaginetaw niyan sa makalelebi a di sii ko poonan iyan. Aden a sapolo ago pat nggibo a bilibili niyan nem nggibo a manga onta dowa nggibo a pekesanganan a manga sapi ago sanggibo a kimar.
Aden pen a pito kataw a wata iyan a manga mama ago telo kataw a manga wata a babay.
So kaka a wata iyan a babay na bitowan iyan sa Yamimah so ikadaowa na si Kisiyas ago so ikatelo na si Kirin Hapok.
Sii ko dalem a inged na da a babay a ba datar sa kataid o manga wata i Ayob a manga babay. Na minirakes siran ko manga laki ran a bigan o ama iran sa kawali.
Oriyan ai na miyakapaginetaw pen si Ayob sa miyakamagatos ago pat polo ragon na miyailay niyan so manga wata iyan ago manga apo taman ko ikapat ka apid.
Rarakmatan so taw a kena a ba pelalakaw ko mosawir o manga rarata o di na tomitindeg ko lalan o manga baradosa aya pen o ba moontod ko ontoda o dii mamagongatongat.
Ka aya ikapipiya a ginawa niyan na so Kitab o Allah na perasamen iyan so Kitab iyan sa gagawii daondaw.
Lagid sekaniyan o kayo a miyapamola ko kilid a lawasaig a dii teribonga sii ko mosim iyan ago di den kelayon so manga raon iyan. Mapiya i bobolos so langon taman a di niyan dii nggolaolaan.
Kena a ba niyan datar so manga rarata a taw a lagid siran baden o okap a ipembayog a ndo.
Sabap roo na di makapemayandeg so manga rarata ko kapengokom aya pen o ba maped so manga baradosa ko kalilimod o manga oontol.
Ino dii nggagani so manga nasiyon ago pepagantangan so manga taw sa ilang baden?
Pegato so manga dato sa doniya ago pepegopakat so manga olowan on sa sopak ko Allah ago sopak ko miyapili iyan a dato a tig iran a
Potolen tano so manga rantay iran ago ilebad tano so ipepematong iran rektano.
So kokorsi roo sa kasorgaan na dii kela so Kadnan na di niyan siran dii masodi.
Na giyoto a pembongetan iyan siran sii ko kakerarangiti ron ago pekalekan iyan siran ko kapenggani niyan a peteroon iyan a
Piyakandato aken den so miyapili aken a Dato sii sa Siyon a so soti a palaw aken.
Ya Allah sayana a madakel a soranga aken. Tanto a madakel a perido raken.
Madakel a dii tero makapantag raken a Da den a tabang on o Tohan.
Ogaid na seka ya Allah i kelong a makalilibet raken ago so bantogan aken ago so pembangon ko olo aken.
Penggoraok ako sa matanog ko Allah na pegamponen ako niyan roo ko soti a palaw niyan.
Pepekaiga ako ago petorogen na pepekanaw ako peman ka pelindingen ako o Allah.
Di aken ikelek so bariboribo a manga taw a pesondol raken ko mbalabala.
Mbowat ka ya Allah! Sabeta ko ngka hey Tohan ko! Ka miyasontok ka sa bies so langon a manga ridoay aken miyaropet ka so manga ngipen o manga rarata a taw.
Ampona ko ngka igira a pepenanalo ako reka hey Tohan ko a aya ko kaontol. Isako kailotan ako na liyoagan ako ngka na kalimoon ako ngka imanto ago ampona ngka so pangangarapan aken.
Hey sekano a manga taw ay katey pen a kapepagitowitoa niyo ko bantogan aken? Ay katey pen a kapekebabayai niyo ko da a bali niyan ago so kapananamari niyo ko di benar?
Sabota niyo a inisenggay o Allah a rek iyan so taw a magiiklas on pepamakinegen ako o Allah igira a pepenanalo ako ron.
Tebeker kano baden sa kalek na di kano pendosa pamimikirana niyo so madadalem ko poso iyo igira a romerenek kano a sisii ko igaan iyo.
Palada niyo ko Allah so patot a ipesoasoat on na go sarigi niyo sekaniyan.
Madakel a pepekaise sa Antawaa pen i mapekailay kami niyan sa mapiya? Pakaliwanaga ngka rekami so paras ka ya Allah.
Miyapadalem ka ko poso aken so mala a kapekebabaya a di sii ko masa a kitataralo o pereperan ago bago a arak iran.
Magiga ako ago torogen a lomilintad ka kagiya seka bo ya Allah i pepekapaginetaw raken sa da a ba raken pekabinasa.
Lekai ngka so tangila ngka ko manga katero aken ya Allah tagoa ngka sa ginawa so kapeperego aken.
Pamakinega ngka so kapenggoraok aken sa tabang hey Tohan ko a Dato aken ka sii ako reka pepangangarapan.
Oman mapita ya Allah na pekeneg ka so sowara ko. Oman mapita na ipegadap aken reka so manga pangni aken ago nomanayaw ako a miinam.
Kena a ba ka Tohan a masosoat ko kamarataan da den a marata a ba reka makapeniyampo.
Di den pekatindeg so manga takabor ko kamamasaan ka ipekegowad ka so langon a dii mbabaradosa.
Pembinasaan ka so siran oto a dii mamanaro sa di benar so manga talibono ago dii mamanaliba na ipekesisingay o Allah.
Ogaid na so saken on peman na sabap ko kala a ka i gagaw na soled ako ko walay ngka sodiyod ako sii ko soti a Timplo ngka ko kapagaadati aken reka.
Nggonanaowa ko ngka ya Allah sii ko kaontol ka sabap ko manga ridoay aken pantara ngka so lalan ka a pekedegen aken.
Ya Allah di ako ngka pembongeti a ba ka pekerarangiti. Di ako ngka ndanega a ba ka dii nggani.
Kalimoon ako ngka ya Allah ka ikokopay ako. Ya Allah bolongi ako ngka ka pepekagedam so pito lapis a bago aken
Na sayana a masososa a ginawa ko. Ay katey ai ya Allah ay katey niyan?
Kasowi ako ngka na panabangi ngka so niyawa ko sabeta ko ngka ya Allah sabap ko da a pitetamanan iyan a gagaw ngka
Ka da den a ba reka petedem sii ko kaden o miyamatay. Antawaa i pekapodi reka roo?
Inapos ako den merego mababasa gawii na pelapayan so olona aken sa kapesegad aken na pekerames aken a lo so igaan aken.
Pepekalobay a manga mata ko ko kapakamboboko aken na pekedaan ai sa kanono sabap ko langon o manga ridoay aken.
Awai ako niyo langon a dii nggolaola sa marata ka miyaneg o Allah so di aken dii kasenganseng.
Piyakineg o Allah so kapenggoraok aken sa tabang na pagamponen o Allah so kapepangangarapan aken.
Ya Allah a Tohan ko sii ako reka pepagapas pakalidasa ko ngka ko langon a peseloba raken na go sabeta ko ngka
Ka o ba ako iran baden masekisi a datar o arimaw ago mapamekang ako iran a da a ba raken pekasabet.
Ya Allah a Tohan ko o miyanggolaola aken ai ago miyakasela so manga lima ko
O kiyapemarataan aken so bolayoka aken o di na kiyapamabaan aken so ridoay aken
Na pakisalobaan ago pakiraoten ako ngka ko ridoay aken na go ngka on pakilomegen ko lopa so kaoyagoyag aken a mibegak iyan ko bayanek so badan aken.
Mbowat ka ya Allah a kekarangit. Mbowat ka sa kapagerena ngka ko dii kanggani o manga ridoay aken pagnaw ka na tabangi ako ngka. Inisogo o ka so kapengokom
Limoda ngka sa ginawa ngka so langon a taw na ndatoi ngka siran san sa poro.
So Allah i pengokom ko langon a manosiya kokomen ka raken so kaontol aken ya Allah a Lebi a Maporo ago so kapagiinontolan o poso aken.
Tapeleken ka so dii kandosa o manga rarata a taw ago pakambekena ngka so manga oontol ka maontol ka a Tohan a pepariksa ko manga pamikiran ago manga poso.
Aya kelong aken na so Lebi a Maporo a Tohan a pesebet ko manga titito i poso.
Ya Allah a Kadnan ami sayana a kababantogan so Ingaran ka ko dalem a doniya. Inipangkat ka so menang ka ko poro o manga langit.
So manga modol o manga wata ago manga ikaririga na piyakipodi ngka on a ginawa ngka sabap ko manga ridoay ngka kaan ka mapakarenek so ridoay ago so peseop.
Igira a pelangagen ko so manga langit ka a pasad o manga kemer ka so olan ago so manga bitoon a miyanga tatago o ka ko manga darpa iran
Na antawaa so matag baden manosiya a ba ngka pipikira ago so wata o manosiya a ba ngka pagiipata?
Inonta na biyaloy ngka sekaniyan a malo mababa i pangkatan a di so Tohan na siyangkadan ka sa bantogan ago menang.
Piyakindatoan ka rekaniyan so manga pasad o lima ngka na langon ai na dinidalem ka ko kapaar iyan
So manga bilibili ago manga sapi taman ko manga iila a binatang
So manga papanok sa kawang ago so manga seda ko ragat ago so langon a kaaden a pepelalangoy ko manga okita sii ko manga ragat.
Podin ko seka ya Allah sa iklas ko poso aken pemanotolen aken so langon a piyakamemesa a pinggolaola ngka.
Ikebabaya aken seka ago ipekapiya a ginawa ko ndidaon ko a podi so Ingaran ka hey Lebi a Maporo.
Pepekatalikod so manga ridoay aken pekirepang siran ago pepanga dadadas sii ko kamamasaan ka.
Ka inipamayandeg ka so kabenar aken ago tindeg moontod ka ko korsi i ka a pepengokom sa ontol.
Pimbongetan ka so manga nasiyon ago bininasa ngka so manga rarata a taw piyonas ka so ngaran iran sa taman sa pakataman.
Miyaipos so manga ridoay na da a kaposan iyan a kapekebinasa iran pinggegeba a ka so manga siti iran na apiya so katatademi kiran na miyada.
Ogaid na ndadato so Allah sa dayon sa dayon pitiyagar iyan so korsi iyan ko kapangokom.
Ipengokom iyan ko doniya so kaontol na ipendato iyan ko manga taw so matito.
So Allah na pekeapasan o siran oto a pepelopiten ago aya maporo a lindonga sii ko masa a kasasamok.
Ino ka titindeg sa mawatan ya Allah? Ino ngka pageenaa a ginawa ngka igira a masa a kasasamok?
So marata a taw sii ko kapepangimporoan iyan na pesetroon iyan so manga lolobay a pepanga lilitagan o manga rarata a kadiyat a pegembaalan iyan.
Ipetekabor o marata a taw so manga baya a ginawa niyan pepodin iyan so mala i napso na di niyan dii sodiin so Allah.
Sabap ko kipoporoon o marata a taw sa ginawa niyan na di niyan pembanogen so Allah sii ko langon a kapepagantangan iyan na da den a ba niyan pamikiran ko Tohan.
Lalayon bibid so manga okitokit iyan lebi a maporo so manga kokoman ka ya Allah a di so pekesabotan iyan ba niyan den pepagompata so langon a somosorang on.
Tig iyan ko ginawa niyan a Di ako den keoteng da den a kamaregenan a ba ko keokiti.
Mapepeno so ngari iyan a kandadaora kapamokeg ago kapamagita sisii ko didalem o dila iyan so kasasamok ago kadostaan.
Pepemagayan sekaniyan ko marani ko manga iito a inged sii ko manga orooro na pembonoon iyan on so da a manga sala iyan. Di niyan dii simaan so kekaidan iyan
Pepenayaw sekaniyan ko tapoka iyan a datar o arimaw Pepagayan sekaniyan sa kasikema niyan ko da a ba on pekatabang pesikemen iyan siran ago petoyoken iyan pen sii ko poket iyan.
So pepanga kakaidan iyan na pepanga sasasa ago pepamangilampes ka pekepeges siran o bager iyan.
Di niyan dii teroon ko ginawa niyan a Di ini katawan o Tohan. Sasapengan iyan a paras iyan na di ako niyan pekeilay.
Mbowat ka ya Allah! Kolaten ka a lima ngka hey Tohan ko! Di ngka pekalipati so da a ba on pekatabang.
Ino dii masodi o marata a taw so Tohan a di niyan dii teroon ko ginawa niyan a Di ako niyan den ndanegen?
Ogaid na benar a pekeilay ngka hey Tohan ko so samok ago so karomasayan tatagoon ka sa ginawa ka aden a ikidia ngka san. So pekekaidan na iseserakan iyan reka a ginawa niyan seka i pepekatabang ko manga ilo.
Potola ngka so barokan o marata ago baradosa a taw danegen ka on so kamarataan iyan taman sa di ini mada.
So Allah na Dato sa taman sa pakataman. So manga kapir na penga ada ko inged iyan.
Miyaneg ka ya Allah so ikakadali o pepanga rarasay pepakabageren ka so manga poso iran ago tatagoon ka sa ginawa so kapenggoraok iran.
Sii ako pepagapas ko Allah. Ino niyo raken pen peteroa a Palagoy ka a lagid o papanok roo ko manga palaw
Ka miyairat o manga rarata so pana iran ago kiyagasaan iran den ka ipena iran a poon ko maliboteng ko manga titito i poso.
Igira a pekegeba so manga onayan na antonaa pen i mapenggolaola o maontol a taw?
Ndodoo so Allah ko soti a Timplo niyan kokorsi so Allah roo sa kasorgaan. Mbabantayan iyan so manga manosiya pepariksaan siran o manga mata niyan.
Palaya den pepariksaan o Allah so manga oontol ago so manga rarata na ipekegowad iyan so taw a mabebaya manganiyaya.
Pekioranan iyan so manga rarata sa pekedeg a manga waga ago sandawa a peketotong so pekalowis a ndo na aya iran bagian.
Tabang ka ya Allah ka da den a ba miyalamba a magiiklas reka ka miyanga ada so mapaparatiyaya a manga manosiya.
Oman i isa na pepemokegan iyan so siringan iyan matilak a dii kateroa o modol iran ko kapanaliba.
Mapakarenek o Allah so langon a modol a dii tero sa matilak a garengkang sa didalem ago so oman i dila a di niyan dii tekabor a
Kidaag ami so dila ami rek ami so manga modol ami antawaa i pekapaar rekami?.
Sabap ko dii katebani ko manga miskin ago so dii kapakaperego o manga kadodowaanan na pembowat ako imanto a tig o Allah ka pelindengen aken siran a so den so masisingayo iran.
Na so manga katero o Allah na da a daway niyan a katero a datar o pirak a miyakapito malombos ko kiyaoria on sii ko tonaga.
Pagipata kami ngka ya Allah na go kami ngka lilindinga sangkanan a manga taw sa taman sa pakataman.
Ay katey ai ya Allah? Ba ako ngka pakalilipati sa taman sa pakataman? Ay katey a kapageenaa ngka raken ko paras ka?
Ay katey a kapakaaawid a akal aken ago so kararata a ginawa ko sa gawii gawii den? Ay katey pen a kadadaaga raken o ridoay aken?
Ilaya ko ngka ya Allah a Tohan ko na go ako ngka ampona. Pakalimegasa ngka so manga mata ko ka o ba ako baden toroga ko kapatay
Ago matero o ridoay aken a Miyapeges aken sekaniyan na amayamay na mabebaya so manga soranga aken ko kakeoteng aken.
Ogaid na sasarigan ko so kapepangalinggagaw ngka ipekebabaya o poso aken so kapepenabet ka.
Aya pekigedi ko pamikiran o lalong na Da a Tohan. Miyamakaratarata siran ago piyakasisingay so manga galebek iran da den a isa bo a ba dii nggolaola sa mapiya.
Sii sa kasorgaan na totolongan o Allah so manga manosiya sa kapegilaya niyan o ba aden a somasabot kiran a dii mbabanog ko Tohan.
Miyamakasilay siran langon palaya siran melagilagid a kikatitinoan i poso. Da den a isa bo a ba dii nggolaola sa mapiya apiya sakataw bo.
Ba di den pekakenal angkai langon a dii mbabaradosa a tig o Allah a pepelalamed ko manga pagtaw aken a datar o kapekan iran sa paan ago di ako iran pen telowan?
Roo siran tanto a pepanga aalek ka kagiya tomatampil so Tohan ko manga oontol.
Kabaya o manga baradosa a kapembangena iran ko manga antap o manga miskin ogaid na so Allah i pelinding kiran.
Ya Allah antawaa i pekabolos ko Timplo ngka? Antawaa i pekabaling ko soti a palaw ngka?
So taw a pepaginetaw sa da a daway niyan ago dii nggolaola sa ontol ago dii tero sa tito a benar sa iklas ko poso iyan
Ago di pemaganta so dila iyan. Di niyan pemarataan so layok iyan aya pen o ba niyan pagitowitoa so siringan iyan.
Di niyan dii sodiin so taw a maresik i poso ogaid na pagaadatan iyan so siran oto a maaleken ko Allah. Di niyan den mbarobaan so minisepa iyan apiya pen o ikelaga niyan.
Lilindinga ko ngka hey Tohan ko ka sii ako reka pepegapas.
Pitero aken ko Allah a Seka i Kadnan aken da den a kamapiyaan aken o di bo seka.
Makapantag ko manga kaom aken a sisii sa doniya a tig o Allah na siran i tindos a manga taw a tanto aken a ipekebabaya.
Petaketakepen so manga rata a ginawa o siran oto a pepananangoran ko salakaw a manga tohan. Di ako pemangeped ko kapesepaati sa rogo a pangingonomen sangkoto a manga tohan aya pen o ba mabeto o modol aken so manga ngaran iran.
Seka ya Allah i sominggay ko kawali aken ago so bagian aken piyakatikna a ka so kebolosan aken.
Pamakinega ngka ya Allah so kapepamangni aken sa kokoman tagoa ngka sa ginawa so kapenggoraok aken. Lekai ngka so tangila ngka ko kapepangangarapan aken ka kena a ba ini pepekapoon ko manga modol a dii mamagakal.
Katao ngka den so kapekabenar aken ka pekeilay o manga mata ngka so ontol.
Miyapariksa ka den so poso aken miyakaip ako ngka ko kagagawii kiyatepengan ako ngka na da den a miyatoon ka raken a kamarataan. Piyasad aken sa ginawa ko a di den makapendosa so ngari aken
A datar o dii nggolaolaan o ped a taw. Nggolalan ko katero o manga modol ka na linidasan aken so manga lalan o manga tanganiyaya.
Miyakakedeg ko manga lalan ka so manga lakad aken na da on silay so manga ai aken.
Sii ako reka pepananalo hey Tohan ko ka kagiya pagamponen ako ngka lekai ngka raken so tangila ngka na go ngka pamakinega so manga katero aken.
Pakiilain ka so piyakamemesa a gagaw ngka hey Tohan ko a aya pepekasabet ko siran oto a pepagapas ko kawanan ka sabap ko manga ridoay iran.
Lindinga ko ngka a datar o od a mata ngka Tapoken ako ngka sii ko didalem a manga papak ka
Sabap ko manga rarata a pesondol raken. Lilikopan ako o pemakapatay a manga ridoay aken
Tiyotopan iran so manga poso iran na petekabor so manga ngari iran.
Mbabalabalaan ako iran imanto apiya anda ako sengor pepengilayan iran sa okit a kipapesen iran raken ko lopa.
Pekebabayaan ko seka ya Allah a aya ko bager.
So Allah i lakongan aken kota aken ago pepekalidas raken. So Tohan ko na aya ko lakongan a ron ako pepagapas so kelong aken ago so bager o kapekesabet aken ago aya pen maporo a lindonga aken.
Igira a petelowan ko so Allah a patot a kapepodiya on na pekesabet ako ko manga ridoay aken.
Minilibed raken so manga tali o kapatay minitekaw raken mikolob so pekabinasa a manga degan.
Minilikos raken so manga patong o kobor kiyalitagan ako o manga sampirot o kapatay.
Na sii ko kaiiloti raken na miyananalo ako ko Allah miyakagoraok ako sa tabang ko Tohan ko. Sii ko timplo niyan na miyaneg iyan so lagam aken minisampay ko tangila niyan so kiyagoraok aken.
Mandiyadi na tiyabeker ago milinog so doniya so pen so manga kaoonayan ko manga palaw na piyamanabad ago miyanga kokokog ka kiyararangitan sekaniyan.
Somiyalepot so bel ko ngirong iyan miyakapoon ko ngari iyan so pepekalengan a apoy na somiyokeyaw ron pen so pekedeg a waga.
Inikayang iyan so manga langit na miyanog sekaniyan a matatago so makapal a maliboteng ko didalem o manga ai niyan.
Miyagda sekaniyan ko pepapak a kaaden na lomiyayog kilakilat den a kapelayog iyan sii ko manga papak o ndo.
Inibongkos iyan sa ginawa niyan so maliboteng mililibet on so domedatem a manga gabon sa langit a mapepeno a oran.
Miniteras so sindaw ko hadapan iyan na lomiyambas ko manga gabon on na miyoran sa giyaw ago pekedeg a manga waga.
Mandiyadi na mindadalendeg so Allah roo sa langit na minigorong so sowara o Lebi a Maporo.
Inipana iyan so manga gasa iyan na miyamangiparak iyan so manga ridoay pikas iyan so manga kilakilat na piyakigorigaw niyan siran on.
Na kiyasawaan so didalem a ragat ago miyapayag so manga onayan o doniya sabap ko kiyambonget ka ya Allah ago sabap ko kiyapamisenga ngka sa mabager.
Pepayagen o manga langit so bantogan o Tohan na pepakalangkapen o kawang so galebek o manga lima niyan.
Gawii gawii den na pepamanotol siran na oman gagawii na pepakiilay iran so katao.
Da a katero o di na basa a ba on di keneg so sowara iran
So sowara iran na pelangkap ko dalem a doniya na so manga katero iran na taman den ko pirowarowangan o doniya. Tiyago iyan ko manga langit so kekadenan o alongan
Peliyo ini a lagid o kewingen a poon ko rowang iyan ago lagid o pakokoya a mabebebaya malalagoy ko pasoay niyan.
Di ini dii pesod ko sabala o langit na pelibet roo ko isa a poro iyan da den a mapegna ko karanti iyan.
Madidiyangka so Kitab o Allah a pepekaoyag ko niyawa. Kasasarigan so manga insarat o Allah a pepemakabegay sa ongangen ko da a peleng iyan.
Matito so manga taritib o Allah a ipekebabaya o poso. Masagogod so manga sogoan o Allah a pepekaliwanag ko pamikiran.
Soti so kipekeleken ko Allah a tatap sa taman sa pakataman. Benar so manga kokoman o Allah ago palaya den manga oontol.
Lebi ini a kebabayaan a di so bolawan a lawan pen ko madakel a lombos a bolawan mamis pen a di so gola a teneb apiya pen so gola a teneb sii ko taro niyan.
Liyo ron pen na pepekalalang ai ko oripen ka na mala i balas so kapetomana on.
Antawaa i pepekatendo ko rek iyan a manga ribat? Rilai ako ngka ko mapageema a manga sala aken.
Lidasen ako ngka pen a oripen ka ko dii matibaba a manga dosa na di ako ngka kiran pekipaaren. Amay ka magiyoto na makadidiyangka ako ago di ako ketaksil ko mala a kasalaan.
Maampon ka o Allah ko gawii a kamaregenan. Makalinding reka so Ingaran o Tohan o Yakob.
Kawitan ka niyan sa tabang a poon ko soti a darpa iyan na poon sa Siyon na matokod ka niyan.
Katademan iyan so langon a soasoat ka ago matarima iyan so manga ipesepaat ka on a petotongen.
Mibegay niyan reka so masisingayo o poso o ka ago mapakabolos iyan sa mapiya so langon a manga kadiyat ka.
Pelalalis kami sa kapekebabaya igira a miyakataban ka na go imbayaw ami so manga pandi ami sii ko Ingaran o Tohan tano. Maampon o Allah so langon a pepengnin ka on.
Imanto na katawan aken a pepakatabanen o Allah so miyapili iyan a dato poon ko soti a kasorgaan iyan na pegamponen iyan sekaniyan a nggolalan ko pepekasabet a bager o kawanan a lima niyan.
So ped na sasanaan iran so manga karo sa katidawa ago so pen so ped na sii ko manga koda ogaid na aya sasarigan tano na so Ingaran o Allah a Tohan tano.
Pemangirepang ago penga ooteng angkoto a manga taw ogaid na pembangon tano ago pemayandeg.
Ipekebabaya o dato so bager ka ya Allah sayana a ikapipiya a ginawa niyan so kiyapakatabana ngka on.
Inibegay ngka on so masisingayo o poso iyan ka so piyangni o manga modol iyan na da ngka on sangkaa megay.
Inowitan ka sekaniyan sa manga pipiya a rakmat ago siyangkadan ka sa lombos a bolawan so olo niyan.
Piyangni niyan reka so kaoyagoyag na inibegay ngka on apiya so kapakalendo o omor iyan sa dayon sa dayon.
Miyakala so bantogan iyan sabap ko kiyatabangi ngka on inidinan ka sekaniyan sa menang ago pangkatan.
Bigan ka sa da a ikeda iyan a manga rakmat na tanto ngka a piyakapiya a ginawa niyan sabap ko kasisii ngka on.
Ka somasarig so dato ko Allah na sabap ko da a ikeda iyan a gagaw o Lebi a Maporo na di sekaniyan den kiiseg.
Tena so lima ngka ya Allah ko langon o manga ridoay ngka tena so kawanan a lima ngka ko siran oto a pekegowad reka.
Amay ka makagemaw ka na pekakaraben ka siran a lagid o rapog. Sii ko kakerarangiti ko Allah na sekaben iyan siran na kelengan siran o apoy.
Hey Tohan ko Tohan ko ino ako ngka telikodi? Ino ka tanto a pekawatan a di ako ngka den tebangan ago di ngka den keneg so kapeperego aken?
Hey Tohan ko sii ko kadadaondaw na penggoraok ako reka ogaid na di ka den sembag ago sii pen ko kagagawii ogaid na di ako den keparinan.
Ogaid na masosoti ka a kokorsi sii ko manga podi reka o Israil.
Seka i siyarigan o manga apo ami somiyarig siran na piyanabangan ka siran.
Gomiyoraok siran reka na miyasabet siran siyarigan ka iran na da siran kaolai.
Ogaid na matag ako baden oled a kena den a ba mama a pepegitowitoon o manosiya ago dii sodiin o manga taw.
So langon a pepekailay raken na di ako iran dii pekaradiyaanan pepanonongkaan ako iran a pepengelengkeleng siran
Somasarig sekaniyan kon ko Allah a tig iran na so den so Allah i makapenabang rekaniyan. Sekaniyan den i makasabet on o masosoat on.
Ogaid na seka i miyakaliyo raken ko tiyan o ina aken na piyakasarig ako ngka apiya isako ikaririga ako pen.
Sii ako reka inisana ipoon ko kinimbawataan raken ipoon den ko kinikarimbiten raken o ina aken na seka den i Tohan aken.
Di ka raken pekawatan ka miyakadaseg raken so samok na da den a ba raken pekatabang.
Lilibeten ako o madakel a ridoay a lagid o manga wawaraw a mama a sapi so manga babager a sapi a poon sa Basan na kalilikopan ako iran.
Pepakanggangaan iran raken a ngari iran a lagid o manga arimaw a pepemangengger a dii sekisi ko miyasikem iran.
So Allah i tomatagikor raken di ako den kekorangan sa apiya antonaa.
Pepakadekeen ako niyan ko manga pananateba a manga lolombay a otan on pegagaken ako niyan ko kilid o lomilintad a manga ig
Na pegoyagen iyan so niyawa ko. Di ako niyan dii nggonanaon ko ontol a manga lalan sabap ko Ingaran iyan.
Apiya pen o sii ako pelalakaw ko balintad a kasisirongan o kapatay na da den a ikelek aken a marata ka mipageepeda aken seka so badas ka ago teken na pekerinawan ako iran.
Pegenatan ako ngka sii ko kamamasaan o manga ridoay aken. Pegododan ka sa lana a olo aken pesolapay so tagayan aken.
Rek o Allah so alam ago so langon taman a matatago on giya doniya ago so langon a taw a komakaden on
Ka sekaniyan i miyangon ko doniya ko liyawaw o manga kalodan ago miyakambeken on sii ko manga ig.
Antawaa i mapapatot a tekedeg ko palaw o Allah? Anta i pekatindeg ko soti a darpa iyan?
So taw a lompiyo i lima ago mapoti i poso a di penakoto aya pen o ba niyan sepaan so di benar.
Terima sekaniyan sa rakmat a poon ko Allah ago kaontol a poon ko Tohan a pesebet on.
Giyanan den so manga taw a pepamanimba rekaniyan a so siran oto a dii mbabanog ko paras ka hey Tohan o Yakob.
Sii aken reka ipepangadap so niyawa ko ya Allah
Sasarigan ko seka hey Tohan ko. Di ako ngka pakapekeyaa aya pen o ba ako ngka pakidaagen ko manga ridoay aken.
Da den a mbabayorantang reka a ba keyai ka aya makakeya na so siran oto a pepenipo sa da a sabap iyan.
Toroon ka raken ya Allah so manga lalan ka pangendaon ka raken so manga okitokit ka.
Nggonanaowa ko ngka ko tito a benar ka na go ako ngka pangendaowa ka seka i Tohan a pesebet raken na seka i peserigan aken ko mababasa alongan.
Tatanodi ngka ya Allah so kala a ka i kapedi ago gagaw ka inipoon den ai ko miyanga oona a gawii.
Di ngka tedemi so manga dosa ko ko kangodai raken pen aya pen o ba so manga sala a minisopak aken reka ka tademi ako ngka baden a makaaayon ko gagaw ngka sabap ko kapiya ngka ya Allah.
Mapiya ago magiinontolan so Allah sabap roo na ipetoro iyan ko manga baradosa so lalan a kedegen iran.
Di niyan dii nggonanaon so pepangangalimbabaan ko kaontol na ipepangendao niyan kiran so lalan iyan.
Sii ko langon a okitokit o Allah na masalinggagaw sekaniyan ago kasasarigan ko siran oto a petoman ko kapasadan iyan ago so manga insarat iyan.
Pakikilalaan ka ya Allah a da a sala aken ka miyaginetaw ako a di kedawayan na siyarigan aken so Allah sa da a kandowadowa.
Pariksaa ko ngka ya Allah na go ako ngka tepengi tokawi ngka so poso aken ago pamikiran.
Ka so gagaw ngka na lalayon aken pagiimanen na aya ipepaginetaw aken na so tito a benar ka.
Di ako pengeped ko pepamagakal a manga taw aya pen o ba ako pakikoyapeta ko dii mamagomanta.
Ipekegowad aken so kalilimod o manga rarata i olaola na di ako tepi ko manga baradosa.
Pagonaban ko a manga lima ko a mipemataan a da a sala aken na go aken bo pelibeta so aparan ka ya Allah
A pepagidaida ako sa matanog a kapanalamat ago pepanotolen aken so langon a piyakamemesa a manga galebek ka.
Pekebabayaan ko so Walay a babalingan ka ya Allah a so darpa a kakadenan o bantogan ka.
Di ngka perakesen mayopas so niyawa ko sii ko manga baradosa aya pen o ba ngka rakesen so kaoyagoyag aken ko manga talibono
A so manga taw a sisii ko manga lima iran so manga rarata a kadiyat ago so kawanan a lima iran na mapepeno a manga tendan.
Ogaid na so saken on peman na pepaginetaw ako a di kedawayan kalimoon ako ngka ago sabeta ko ngka.
So Allah i solo aken ago pepekasabet raken antawaa den i ikelek aken? So Allah i pelinding ko niyawa ko antawaa den i ikewan aken?
Amay ka pesondol raken so manga rarata a taw sa kasekaba iran ko sapo aken a so den so manga soranga aken ago manga ridoay na kirepang siran baden ago penga ooteng.
Apiya pen o kalikopi ako o madakel a manga sondaro na di den kelek so poso aken na apiya pen o mitidawa ako o manga ridoay aken na makasasarig ako pen.
Sabetad a miyapangni aken ko Allah na giyai i pananagontamanan aken so kapakakaden aken ko walay o Allah ko langon a manga gawii ko kaooyagoyag aken kaan aken kabantayi so kakasi o Allah ago kaisean aken sekaniyan sii ko Timplo niyan.
Ka sii ko masa a kamoralaan na pekadalongen ako niyan ko kadena iyan itepok ako niyan ko lindonga sii ko barombarong iyan na imbatog ako niyan ko lakongan.
Mandiyadi na pekaombaw so olo aken ko manga ridoay a lomilibet raken na sii ko Timplo niyan na pekorban ako ron a di ako dii melalis sa kapekebabaya pegidaidaan ago pemboboniboniyanan ko so Allah.
Pakinega ngka so lagam aken igira a pepananalo ako ya Allah kalimoon ago ampona ko ngka.
Isako teroon ka a Mbabanoga ngka so paras aken na pitero reka o poso aken a So paras ka ya Allah i pembanogen ko.
Di ngka raken pegnaa so paras ka. Di ako ngka mbowangen a oripen ka a ba ka pekerarangiti. Seka den i miyakatabang raken di ako ngka silin aya pen o ba ako ngka talikodi hey Tohan ko a pesebet raken.
Apiya pen o talikodi ako o ama aken ago so ina aken na so Allah i tegikor raken.
Toroon ka raken so lalan ka ya Allah agaka ko ngka ko pantar a pagokitan sabap ko manga ridoay aken.
Di ako ngka pelada ko kabaya o manga soranga aken ka riridoon ako o manga bokeg a saksi a aya ipesengaw iran na kapanganiyaya.
Pepananalowan ko seka ya Allah a Lakongan aken di ako ngka pengimbengeli. Ka o rerenek ka baden na kebaloy ako a lagid o siran oto a miyanga oolog ko kobor.
Pamakinega ngka so kapenggoraok aken sa kapedi igira a pepananalo ako reka sa tabang a ibabayaw aken so manga lima ko a iaantap ko Lebi a Soti a Darpa a ka.
Di ako ngka pengarasen a ped o manga rarata a taw a rakes o siran oto a dii mbabaradosa a marinaw so di iran dii kapakimbitiyarai ko manga siringan iran ogaid na migagaib ko poso iran so kagowad.
Badalen ka kiran so galebek iran ago so kamarataan o manga siyowa iran. Badalen ka kiran so miyanggolaola o manga lima iran na tanaan ka kiran so mapapatot kiran.
Sabap sa di iran tegoon sa ginawa so miyanga papasad o Allah ago so pinggolaola o manga lima niyan na nggebaan iyan siran a di niyan siran den mbangonen peroman.
Mapopodi so Allah ka miyaneg iyan so kiyapangangampedian aken.
So Allah i bager aken ago kelong somasarig on so poso aken na peketabangan ako. Tanto a mabebebaya so poso aken na ipenalamat aken rekaniyan so idaida aken.
So Allah i bager o manga pagtaw niyan ago lindonga a pepekasabet ko miyapili iyan a dato.
Palada niyo ko Allah hey manga ala i gees sa sorga palada niyo ko Allah so bantogan ago so kabatowa.
Palada niyo ko Allah so bantogan a ron bo mapapatot ko Ingaran iyan simbaa niyo so Allah a nggolalan ko kakasi o kasosoti.
So sowara o Allah na sii ko liyawaw o manga ig dii ndadalendeg so kababantogan a Tohan a so den so Allah ko liyawaw o manga ala a kalodan.
So sowara o Allah na pekagaga so sowara o Allah na mapepeno a gees.
So sowara o Allah na pekeopak iyan so manga kayo a sidro pekesarisa o Allah so manga sidro sa Libanon.
Pepakatepaken iyan a Libanon a datar o nati a sapi ago so Palaw a Hirmon a datar o mangoda a maila a sapi.
So sowara o Allah na pepekasogat a rakes o pepamangiteras a kilakilat.
So sowara o Allah na pekokogen iyan so disirto pekokogen o Allah so Disirto sa Kadis.
So sowara o Allah na pembibiden iyan so manga ala a kayo ago pepanapaken iyan so manga kalasan na so langon a sisii ko Timplo niyan na palaya dii melalalis sa Bantogen so Allah!
Seselaan ko seka ya Allah ka inigakap ako ngka poon ko madalem na da ako ngka pakikowaan a diyaman ko manga ridoay aken.
Ya Allah a Tohan ko gomiyoraok ako reka sa tabang na biyolongan ako ngka.
Kiyawa ako ngka ko kapekealogan aken ko darpa o miyamatay inoyag ako ngka ko kakeolog aken ko kobor.
Pagidaidai niyo sa podi so Allah hey manga kaom iyan pepanalamat kano ko katatademi niyo ko kasosoti niyan.
Ka saperek baden so rarangit iyan ogaid na tatap so limo iyan taman den ko omor. So kasegad na baanda taman bo ko kagagawii ogaid na pekatalingoma so kakebebaya amay ka kepita.
Isako magedam aken a malilinding ako na pitero aken a Di ako den kiiseg.
Ka sabap ko limo o ka ya Allah na piyakambeken ako ngka a datar o mabager a palaw ogaid na isako pagenaan ka raken so paras ka na miyasosa ako.
Mandiyadi na sii ako reka miyananalo ya Allah sii ako miyangangampedian ko Kadnan
Antonaa i keparoli ngka ko kapetay aken sii ko kakeolog aken ko kobor? Kepodi ka o bayanek? Ba niyan mapekalangkap so kasasarigi reka?
Pakinega ngka ya Allah na go ako ngka kapediin. Ya Allah ogopi ako ngka.
Siyambian ka so kapakamboboko aken sa dii kapakaseyaw likas ka raken so nditaren aken a sako na pinditaran ako ngka sa kapipiya a ginawa
Sii ako reka pepagapas ya Allah di ako ngka den pakapekeyaa sabeta ngka sabap ko kaontol ka.
Lekai ngka raken so tangila ngka na go ako ngka panabangi nggagaan. Mabaloy ka a lakongan a lindonga aken a mabager a kota a ron ako kelinding.
Matamataan den a seka i lakongan ago kota aken nggonanaowa ko ngka ago agaka ngka sabap ko Ingaran ka.
Lidasen ako ngka ko litag a matataan raken ka seka i lindonga aken.
Ipembayorantang aken sa lima ngka so niyawa ko aona ko ngka ya Allah a Tohan a kasasarigan.
Ipekegowad ka so siran oto a pesimba ko da a bali niyan a manga barahala ogaid na sasarigan aken so Allah.
Ikebabaya aken ago ipekapiya a ginawa ko so gagaw ngka ka miyailay ngka so kararasay aken na katawan ka den so manga awid a akal aken.
Da ako ngka palada ko lima o manga ridoay ka piyakatindeg ako ngka baden ko madaya a darpa.
Kalimoon ako ngka ya Allah ka masisiksa ako pepekalobay so manga mata ko sabap ko kapakamboboko aken taman den ko niyawa ko ago so badan aken.
Pekepos so kaoyagoyag aken sii ko rata a ginawa ago so omor aken sii ko kapakapererego. Pekedaan ako sa bager sabap ko kapekerasay aken na apiya so manga tolan aken na pekelobayan.
Sabap ko langon o manga ridoay aken na tanto ako a dii sodiin o manga siringan aken. Ipekelek ako o manga ginawai aken na igira a pekeilay ako iran ko lalan na pepelagoyan ako iran.
Lagid o miyatay a di den tedeman a kiyalipatan ako iran miyabaloy ako a datar o miyaropet a koden.
Mapipiya a ginawa o taw a kiyarilaan so manga sala iyan ago kiyasapengan so manga dosa niyan.
Mapipiya a ginawa o taw a di on imbilang o Allah so kadostaan iyan ago da a kapamagakal ko pamikiran iyan.
Isako da ako teobat na pepekalobay so manga tolan aken sabap ko di aken dii kapakaperego ko mababasa alongan.
Ka gagawii daondaw na pekidag raken so lima ngka na miyati so bager aken a datar o liyaonan.
Samaoto na tiyarima aken a miyakandosa ko reka na da aken pen pagmaa so kadostaan aken. Tig aken a Peteobaten ko ko Allah so manga dosa ko na rinilaan ka so kasalaan aken.
Sabap roo na makapengangarapan reka so oman i mapaparatiyaya sii ko masa a kareregeni ron. Na apiya pen mbagiyaw so mangaala a ig na di iran sekaniyan den keoma.
Seka i di aken dii katepokan pekalidasen ako ngka ko samok ago pelibeten ako ngka a manga lalis sa kakesabet.
Tig o Allah a Paginsaratan ko seka ago itoro aken reka so lalan a patot a kedegen ka na pagosiyatan ko seka ago siyapen.
Di ka seyan sa koda o di na kimar a da a sabot iyan a aya bo a kakipaaren on na osaran sa kakang ago tali kaan ka kambayabayai.
Madakel a karomasayan o manga rarata ogaid na so taw a somasarig ko Allah na lilibeten o da a ikeda iyan a gagaw niyan.
Pelalalis kano sa kapekebabaya ko Allah hey manga oontol mapapatot ko manga titito so kapepodiya iran on.
Podiya niyo so Allah a sasartaan a boniboniyan a alpa didawa niyo a podi a rakes o boniboniyan a kotiyapi a sapolo i tapes.
Pagidaidai niyo sa bago a dikir mboboniboniyan kano piyapiya a dii melalalis sa kapekebabaya.
Ka ontol so katero o Allah na kasasarigan sekaniyan ko langon a di niyan dii nggolaolaan.
Pekebabayaan o Allah so kaontol ago matito a kokoman na mipepeno sa doniya so da a ikeda iyan a gagaw niyan.
Nggolalan ko katero o Allah na kiyambaalan so manga langit taman ko langon a pepamanindaw ron a nggolalan ko napas a poon ko ngari iyan.
Tinimo iyan so manga ig sa kalodan a datar bo o sii ko manga omoy ago piyanaliyong iyan so manga posed a ragat.
Kaleken ka ko Allah hey dalem a doniya. Pagadati niyo hey langon a kibabaling ko doniya.
Ka mitero sekaniyan na miyaaden ai somiyogo sekaniyan na minibayan so langon taman.
Pegilangen o Allah so manga antangan o manga nasiyon di niyan pekaondasen so manga antap o manga taw.
Ogaid na tomitikna so manga antangan o Allah sa taman sa pakataman na pekitoman so manga antap o poso iyan ko langon a kapepamagapidapid o masa.
Simbaan aken so Allah ko langon a masa ketatap so kapepodiya on o manga modol aken.
Ipengandag o ginawa ko so Allah pamakineg kano a kikararasay ago kabebaya kano baden.
Pangeped kano raken mantog ko Allah selaselaan tano langon so Ingaran iyan.
Pimbabanog aken so Allah na simbag ako niyan piyokas ako niyan ko langon o kalek aken.
Siran oto a makasasangor rekaniyan na pepekalangas so manga paras iran a di den pekarondan.
Miyananalo angkai a kadodowaanan a mama na miyaneg o Allah na siyabet iyan sekaniyan ko langon a karomasayan iyan.
Pepagipat so malaikat o Allah ko melilibeta ko siran oto a maaleken ko Allah na pepakalidasen iyan siran.
Tepengi niyo kaan iyo katokawi so kapiya o Allah rarakmatan so taw a pepegapas on.
Kaleken iyo so Allah hey manga kaom iyan ka da a ba makokorang ko siran oto a maaleken on.
Apiya so manga arimaw na kekorangan siran ago penga aaor ogaid na so siran oto a mananagontaman ko Allah na di den kekorangan sa apiya antonaa a kamapiyaan.
Song kano sii manga wata aken na pamakinega ko niyo ipengendao aken rekano so kikaleken ko Allah.
O kabebebayai ngka so kaoyagoyag ago masisingayo o ka so kalendo a omor ago kapipiya a ginawa
Na genggena ngka baden so dila a ka ko marata ago so manga modol ka ko kapakatero sa kapamagakal
Talikodi ngka so marata na nggolaolaa ngka so mapiya panagontamani ngka so kalilintad ago apasa ngka pen.
Sisiyapen o Allah so manga oontol na go pepamakinegen iyan so kapenggoraok iran.
Ogaid na pesopaken o Allah so siran oto a dii nggolaola sa marata sa kapapasa niyan ko katatademi kiran sii sa doniya.
Igira a penggoraok so manga oontol na pepamakinegen siran o Allah na pepokasen iyan siran ko langon a awid a akal iran.
Marani so Allah ko langon a kikaroropet i poso na pesebeten iyan so siran oto a kiyadaan sa inam.
Apiya pen o madakel a kamaregenan o maontol a taw na pepokasen sekaniyan kiran langon o Allah
Pelindingen iyan so langon a manga tolan iyan da den a satiman bo a ba on kepotol.
So kamarataan na aya pepekapatay ko manga rarata a taw na siran oto a pekegowad ko manga oontol na kesala.
Pegaonen o Allah so manga oripen iyan na da den a sakataw bo ko pepegapas on a ba kesala.
Ridoa ngka ya Allah so siran oto a romirido raken tidawaan ka so di raken dii makitidawa.
Kapeti ngka so kelong ka ago raben na mbowat ka sa kapagabanga ngka raken.
Kolaten ka so bangkaw ngka ago patok ko siran oto a peseloba raken. Teroa ngka ko niyawa ko a Saken so pesebet reka.
Pengnin ko a makakeya ago kadiyamanan so siran oto a mananamar ko niyawa ko. Mamakapeto a miyamakadapanas so siran oto a kekadiyat sa kabinasa ko.
Malagid siran o okap a ipembayog o ndo a ipendendeg siran o malaikat o Allah.
Makaliboteng ago makalindeg so lalan iran ko kapepanalobaa kiran o malaikat o Allah.
Tiyaan iran raken so litag iran sa da a sabap iyan ago komiyalot siran pen sa galebo a keologan raken.
Sabap san na mitekaw den a katanai kiran o kasiksaan. Militag kiran so litag a tiyaan iran ago maolog siran pen ko galebo a kebinasa siran on.
Amay ka magiyoto na kebebaya so niyawa ko sii ko Allah ago pekapiya a ginawa ko sabap ko kiyasabeta niyan raken.
So den so dalem o ginawa ko i nggiraw a Antawaa i lagid ka ya Allah? Pesebeten ka so miskin ko mabager a di sekaniyan apiya so miskin ago so kadodowaanan sii ko di on dii teban.
Pesenditan ako o bokeg a manga saksi ipegise iran raken so di aken katawan.
Aya ipembadal iran raken na marata ko mapiya sa kapakapekerataa iran ko ginawa ko.
Ogaid na isako manga sasakit siran na minditar ako sa sako ago inipangalimbabaan aken a ginawa ko a nggolalan ko kiyapowasa ko. Na isako mangangarapan ako a da maampon
Na miyakamboko ako a datar o dii mboko sa bolayoka iyan o di na pagari. Miyagenebeneb ako a domodosong a mararata a ginawa ko a datar o aya ipesegad aken na so ina aken.
Ogaid na isako mirepang ako na mitimo siran a miyanga bebebaya pitimoan ako o manga penggobat raken a di aken katawan na da den a ayat a kapepagitowitoa iran raken.
Lagid o manga kapir a lilibeten ako iran a pepamagongatongat a di iran raken dii pakakitebaan a ngipen iran.
Ya Allah ay katey pen a kambabantayi ngka sii baden? Panabangi ngka so niyawa ko ko kapesiksaa iran on a so den so da a rowar on a kaoyagoyag aken sangkai a manga arimaw.
Amay ka magiyoto na penalamatan ko seka sii ko mala a kalilimod sii ko hadapan o madakel a taw na podin ko seka on.
Di ako ngka pakipepekaradiyaani ko pepamokeg a manga ridoay aken. So pepanga gogowad raken sa da a sabap iyan na di ngka siran pakapengerakerata sa marata a pamikiran.
Kena a ba marinaw a di iran dii kapakimbitiyarai ka pepagantangan siran baden sa di benar a kisendit iran ko siran oto a makalilintad ko inged.
Pepamoliatan ako iran a di iran dii teroon a Nari! Nari! Kiyabelembelengan ami so pinggolaola niyan.
Miyailay ngka ini ya Allah. Di ka baden rerenek. Di ako ngka aawata hey Kadnan.
Aden a migegedi ko poso aken makapantag ko kadostaan o marata a taw Di niyan kepikir so kalek ko Allah
Ka sabap sa ibibiling iyan a ginawa niyan a tanto a mapiya na di niyan keinengka so kadostaan iyan aya pen o ba niyan kagowaden.
So manga katero o ngari iyan na pepekasamok ago pepamagakal gominek sekaniyan magongangen ago nggolaola sa mapiya.
Apiya sii ko kaiiga iyan na pepagantangan sekaniyan sa samok di mapiya so lalan a kekedegen iyan na di niyan den sengkaan so kamarataan.
So gagaw ngka ya Allah na somosoko ko manga langit ago so kasasarigi reka na taman den ko kawang.
So kaontol ka na datar o manga babager a palaw so katito ngka i kokoman na datar o mala a kalodan. Ya Allah so manosiya ago so manga binatang na palaya ngka den pepegongowan.
Sayana a da a lawan iyan so da a ikeda iyan a gagaw ngka hey Tohan ko. Pepekalindong so manga manosiya ko along o manga papak ka.
Pekeosog siran piyapiya ko mitataralo a manga pangenengken ko walay ngka na pepakainomen ka siran ko lawasaig ka a ipekesoat iran.
Ka sisii reka so bowalan o kaoyagoyag na sii ko sindaw ngka na pekeliwanagan kami.
Tatapa ngka so gagaw ngka ko siran oto a matao reka ago so kapagiinontolan ka ko manga titito i poso.
Di ako ngka pekidapoi ko ai o takabor aya pen o ba ko ngka pakibogaon ko lima o manga rarata.
Di ka pegoteg sabap ko manga rarata a taw aya pen o ba ngka siiga so dii mbabaradosa.
Ka lagid o manga otan a magaan bo a kakelayon iran na kelas siran a lagid o gadong a manga pamomolan.
Sasarigi ngka baden so Allah na go ka nggolaola sa mapiya kaden ka ko inged ka keoyag ka on a malilinding.
Tapiin ka a ikapipiya a ginawa ngka so Allah ka imbegay niyan reka so masisingayo o poso o ka.
Mbabayorantangen ka ko Allah so kapepaginetaw ngka sarigi ngka pen ka sekaniyan i pekatoman sii
Pekasigain iyan so kapagiinontolan ka a lagid o solo ago so katito o tindeg ka a lagid o igira maoto a alongan.
Rerenek ka baden ko hadapan o Allah ago sesabar ka rekaniyan di ka pegoteg sabap ko taw a pepekapiya so bobolos iyan ko di niyan dii kinggolalanen ko manga rarata a antangan iyan.
Di ngka pengonoti so rarangit na pakalilipati ngka so gani. Di ka dii pagoteg ka kiarong baden ai ko marata.
Ka ketipod so manga rarata i olaola ogaid na siran oto a mbabayorantang ko Allah na ketangan iran so lopa.
Di bo matey na penga ada so manga rarata a taw apiya pen mbabanogen ka siran na da den a ketoonan kiran.
Ogaid na so dii mangangalimbabaan na ketangan iran so lopa ago ikepiya a ginawa iran on so lomalangkap a kalilintad.
So marata a taw na kekadiyat sa sopak ko maontol ago di niyan on dii pakakitebaan a ngipen iyan
Ya Allah di ako ngka pembongeti a ba ka pekerarangiti aya pen o ba ako ngka danega ko kagaganiya reka.
Ka minibaseg raken so manga gasa a ka na minidag raken pen so lima ngka.
Da a bager o lawas aken sabap ko rarangit ka da den a kapiya o pito lapis a bago aken sabap ko dosa ko.
Kiyaombawan ako o manga kadostaan aken datar ini o mapened a awid a di aken kekena.
Miyanga ado ago miyanga reredak so manga pali aken sabap ko kalalalongan aken.
Mabebekong ako a tanto a minibaba sii ko mababasa alongan na pepegenebeneb ako a makamboboko.
Lalangkapen a mayaw so badan aken na da den a kapiya o lawas aken.
Minikopay ako ago tanto a miyagomek makapeperego ako a masososa so poso aken.
Katawan ka den ya Allah so langon a masisingayo aken na kena a ba reka mapageema so kapakapeperego aken.
Pekiorogorog so poso aken na pekekodep so bager aken apiya so kaliwanag o manga mata ko na miyada raken pen.
So manga ginawai aken ago manga siringan na pelidasan ako iran sabap ko manga pali aken na pepekaawat raken so manga tonganay aken.
Siran mambo a mananamar ko niyawa ko na peteanan ako iran sa manga litag siran oto a kebaya raken makasakit na ipepamagita iran so kambinasaa iran raken na kekadiyat siran sa kapakatipo ko mababasa alongan.
Ogaid na lagid ako o bengel a di pekaneg ago datar o pengaw a di niyan kebengat so ngari iyan.
Oway mimbaloy ako den a lagid o mama a di pekaneg a di pekasembag so ngari iyan.
Ogaid na seka ya Allah i iinamen ko. Seka i pekasembag hey Kadnan a Tohan ko.
Ka aya pitero aken na Di ako ngka kiran pakipepakaradiyaani aya pen o ba ngka kiran pakipagandisanen amay ka midolas so ai aken.
Ka magaan ako den maoteng na tatap raken so kararasay aken.
Peteobaten ko so kadostaan aken miaawid a akal aken so dosa ko.
Ogaid na manga tetegas so manga ridoay aken ago manga babager madakel a pekegowad raken sa da a sabap iyan.
Siran mambo a pembadalan ako iran sa marata ko mapiya na pesopaken ako iran sabap ko kapananamari aken ko mapiya.
Ya Allah di ako ngka telikodi di ako ngka pagawata hey Tohan ko.
Pitero aken a Magiktiyar ako ko manga okitokit aken kaan aken di mipendosa so dila aken pongesen ko so ngari aken taman ko kasisii raken pen o manga rarata.
Ogaid na isako da aken pekasa a dila aken a apiya so kapakatero aken sa mapiya na da den ka rominek ako den na miyakala baden so kasososa aken.
Mikeyaw raken so poso aken na sii ko kapepamimikiran aken na komiyadeg raken so apoy na giyoto a pikas aken a dila aken
Tig aken a Pakitokawi ngka raken ya Allah o antonaa i diyandi aken ago so kakepopos o manga gawii aken pakitokawi ngka raken i kapakasasagad aken.
Biyaloy ngka so omor aken a sasarangaw bo na so mapegidad aken na sakotika bo ko kapekeilaya on. Matamataan a so kaooyagoyag o oman i isa a taw na lagid bo o sengaw.
Aya mataan na matag baden along so manosiya sii ko kapepaginetaw niyan. Da den a kipantag o langon a di niyan dii nggolaolaan pepenimo sekaniyan sa kakawasaan ogaid na di niyan katawan i pekaosba on.
Na imanto hey Kadnan antonaa pen i kearap aken? Seka i iinamen ko.
Sabeta ko ngka ko langon a manga sala aken di ako ngka pakipegongatongaten ko manga lalong.
Romerenek ako di aken mbengaten so ngari aken ka seka i kilalag sangkai a kararasay aken.
Pokasa ngka raken angkai a ipesiksa a ka raken magaan ako matay sabap ko kiyasogata raken o lima ngka.
Igira a ipembonget ago ipendaneg ka ko taw so kadostaan iyan na lagid o gaab a pelenganen ka so langon a ipekesoat iyan. Matamataan den a so oman i manosiya na matag baden sengaw.
Pamakinega ngka so kapepangangarapan aken ya Allah lekai ngka so tangila ngka ko kapenggoraok aken sa tabang di ka baden rerenek ko kapesegad aken ka mananangga ako a mabobolos ako reka baden a datar o langon o manga apo aken.
Miyakasebar ako ko Allah na diningilan ako niyan ka piyamakineg iyan so kapenggoraok aken.
Inigakap ako niyan ko piyakalekelek a galebo a poon ko mariket a tonai. Piyakadapo ako niyan ko lakongan na piyakatikna iyan so kapelakad aken.
Tiyagoan iyan pen sa bago a idaida so ngari aken a so dikir a ipepodi ko Tohan tano. Madakel a pekailay sii ago pememesa na serigan iran so Allah.
Rarakmatan so taw a aya niyan sasarigan na so Allah a kena a ba peramig ko siran oto a pepangimporoan a pepananangoran siran ko di tito a manga tohan.
Madakel a piyakamemesa a miyanggolaola ngka ya Allah a Tohan ko da den a ba ngka tingki. Madakel a pitekdir ka a kamapiyaan ami o payaga ko ini ago panotolen na madakel ai a di so kapemagitonga on.
Kena a ba ngka inikasoat so kakorban ago kaselasela ka pisowan ka baden so manga tangila ko. So totongen a sapaat o di na soasoat sabap ko dosa na da ngka paliyogaten.
Mandiyadi na pitero aken a Katii ako bo miyakaoma ko sii ko kitab na misosorat on so makapantag raken.
Ipekebabaya aken so di aken dii kanggolaolaa ko kabaya a ka hey Tohan ko. so kitab ka na madadalem ko poso aken.
Piyakalangkap aken so mapiya a totol makapantag ko kaontol sii ko mala a kalilimod da aken genggena so manga modol aken katawan ka den ai ya Allah.
Da aken pagmaa so kapagiinontolan ka sii ko poso aken piyayag aken so kasasarigi reka ago so kapepenabet ka. Da aken pagmaa so da a ikeda iyan a gagaw ngka ago so tito a benar ka ko mala a kalilimod.
Di ngka raken penganogoni so kapedi i ka ya Allah pengnin ko a lalayon raken makalilinding so gagaw ngka ago so tito a benar ka.
Ka kalilikopan ako o di keitong a manga karomasayan riyaot ako o manga dosa ko na di ako pekanono. Madakel ai a di so manga bok ko olo aken na kiyadaan ako den sa inam.
Masoat ka ya Allah sa kasabeta ngka raken. Ya Allah tabangi ako ngka nggagaan.
Rarakmatan so taw a tatagoon iyan sa ginawa so manga miskin penabangan sekaniyan o Allah ko masa a morala.
Pelindingen sekaniyan o Allah ago pegongowan iyan so kaoyagoyag iyan pekapiyaan iyan pen so bobolos iyan sii ko doniya ago di niyan peladen ko kabaya o manga ridoay niyan.
Petebalen sekaniyan o Allah ko igaan iyan igira a pekesakit na pekabageren iyan ko langon a gedamen iyan.
Pitero aken a Ya Allah kalimoon ako ngka bolongi ako ngka ka miyakandosa ko reka.
Aya dii teroon o manga ridoay aken makapantag raken ko kagogowad iran na Ino pen di petay an mitaman so Ingaran iyan?
Igira a ipembentel ako o isa kiran na kena a ba iklas so di niyan dii kapakimbitiyarai ka petimoon iyan baden ko pamikiran iyan so mipemaganta iyan raken na makaliyo na pekalangkapen iyan ko mbalabala.
Langon a pekegowad raken na ipepamagetonga ako iran aya arangan iran raken na tanto ako a kapapasangan a tig iran a
Kiyapetan sekaniyan o piyakalekelek a paniyakit di sekaniyan den makapembowat ko kaiigaan iyan.
Apiya so tanto aken a ginawai a sasarigan aken a minipagatoang aken ko paan aken na inibayaw niyan a palo niyan sa kiyaridoa niyan raken.
Ogaid na seka ya Allah na kalimoon ako ngka pakabagera ko ngka kaan aken siran kabadali.
Aya pekitokaw aken sa masosoat ka raken na kena a ba raken pepekadaag so ridoay aken.
Pegogopan ako ngka sii ko kapagiinontolan aken na petegoon ako ngka ko kamamasaan ka sa taman sa pakataman.
Lagid o saladeng a pekedali minom ko ig ko manga lawasaig a pekedali reka so niyawa ko hey Tohan ko.
Ikaawaw o niyawa ko so Tohan a so oyagoyag a Tohan. Anda i kapekasong aken san sa kapakaadap aken ko Tohan?
So manga lo aken na aya ko pangenengken sa gagawii daondaw sii ko kapepegiseisei raken o manga taw ko mababasa alongan a Anda so Tohan ka?
Pesolapayan so niyawa ko o kapakamboboko igira a peketademan aken angkai a miyasowasowa so kapepekaonot aken gowani ko madakel a taw a pagoolowanan ko siran a dii perada ko Walay o Tohan a dii melalalis sa kapekebaya ago kapanalamat so den so madakel a taw a dii selasela ko kapista.
Ino ka kaadai sa inam hey niyawa ko? Ino ka raken masososa? Inama ngka baden so Tohan ka podin ko sekaniyan pen a so pepekasabet raken ago Tohan ko.
Kiyadaan den sa inam a ginawa ko kagiya ka maoto na petedentademan ko seka sii sa inged a Yordan ago sii ko kapalawan sa Hirmon roo sa palaw a Misar.
Dii mamagolalenga so manga landeng sii ko kapendaleg o manga abaga ngka minikolob raken so langon a manga ala a begel ka ago manga degan.
Sii ko kadadaondaw na ipesogo o Allah so gagaw niyan na sii ko kagagawii na sisii raken so ipegidaida aken on a aya ko kapepangangarapan ko Tohan o kaoyagoyag aken.
Peteroon ko ko Tohan a Lakongan aken a Ino ako ngka pekalipati? Ino ako makapepegenebeneb a makamboboko a perasain o manga ridoay aken?
Lagid o pesesaan so manga tolan aken ko kapepegompata raken o manga soranga aken a ipepegiseise iran raken ko mababasa alongan a Anda so Tohan ka?
Pakikilalaan ka a da a sala aken hey Tohan ko na panindegen ka so kabenar aken ko da a katohanan iyan a nasiyon panabangi ako ngka ko pepamagakal ago manga rarata a mama.
Ka seka i Tohan a lindonga aken. Ino ako ngka mbowangen? Ino ako makapepegenebeneb a makamboboko a perasain o manga ridoay aken?
Toronen ka so sindaw ngka ago so tito a benar ka a makanggonanao siran raken ago makawit siran raken ko soti a palaw ngka sii ko kakadenan ka.
Mandiyadi na song ako ko aparan o Tohan sii ko Tohan a tanto a ikapipiya a ginawa ko ago ikabebebaya. Podin aken seka a boniboniyan a kotiyapi hey Tohan a aya ko Tohan.
Miyaneg o tangila mi hey Tohan ami ka miyapanotol rekami o manga lokes ami so manga ala a galebek a miyanggolaola ngka ko masa o manga apo ami gowani ko miyanga oona a gawii.
Piyamogaw ngka a lima so manga nasiyon na piyakambeken ka so manga apo ami ko inged iran giyomek ka angkoto a salakaw a manga taw ogaid na piyakarimpoong ka so manga apo ami.
Kena a ba miyakanggolalan ko pedang iran so kiyaagawa iran ko inged ago kena pen o ba so barokan iran i minitaban iran on ka miyakanggolalan ai ko kawanan a lima ngka ago so barokan ka ago so pen so sindaw o paras ka ka kagiya kiyababayaan ka siran.
Seka i Dato aken ago Tohan ko a aya dii kodarat sa kapepakataban o manga mbawataan o Yakob.
Nggolalan reka na ipendendeg ami so manga soranga ami na nggolalan ko Ingaran ka na pelomegen ami so kirirido rekami.
Pesolapay so poso aken sa manga pipiya a katero sii sangkai a kapetontola ko ko bayok aken makapantag ko dato so dila aken na lagid o pansom o mapasang a panonorat.
Seka i lebi a mataid a mama ko manga manosiya na pegondas so limo ko manga modol ka ka rarakmatan ka o Tohan sa taman sa pakataman.
Takipen ka so pedang ka hey mabager a dato mala ka i menang ago pangkatan.
Sii ko kala a ka i pangkatan na koda ka a pepekadaag sa kipenindegen ka ko tito a benar ago so kapangalimbabaan ago so kaontol makanggolaola so kawanan a lima ngka sa piyakalekelek a manga galebek.
Mibaseg so manga gagarang a gasa a ka ko poso o manga ridoay o dato. Maoteng so manga nasiyon ko danga a ka.
So ndatoan ka hey Tohan na ketatap sa taman sa pakataman so katito na aya lilit a ipendato o ka
Pekebabayaan ka so kaontol na ipekegowad ka so kamarataan sabap roo na so Tohan a aya ngka Tohan na kiyasalawatan ka niyan sa lana a kapipiya a ginawa a milalawan ka ko ped a manga dato.
Mamot so langon a nditaren ka sa manga ikekamotan a mira ago alos ago kasiya sii ko manga torogan a pipendaraan sa marpil na pekelilang ka on o boniboniyan a ipepengotiyapi.
Aden a manga wata a babay o manga dato a ped ko pagaadatan a manga babay ko torogan ka na tomitindeg sa kawanan ka so bai a pipendaraan sa manga imbolawananan a poon sa Opir.
Pamakineg ka hey pengaromaan o dato tagoa ngka sa ginawa ago pakinega ngka ini Pakalipati ngka so manga taw ngka ago so pamiliya o ama a ka.
Mababarayat so dato ko kataid ka sodiyodi ngka ka sekaniyan i kadnan ka.
So manga taw sa Tiro na pekaoma a magowit reka sa pamemegayan so lebi a manga kawasa ko manga taw na penamaran iran so kikalimoon ka kiran.
Sayana a mataid so potri a sisii ko lamin iyan so kimon iyan na inaol a bolawan.
Ndiditar sekaniyan sa piyamordaan sii ko kapegagaka on ko dato a totondogen sekaniyan o manga raga niyan a pegowiten siran pen ko dato.
Pegagaken siran on a kikabebebaya ago kikapipiya a ginawa iran ko kasoled iran ko torogan o dato.
So manga wata a ka a manga mama hey dato na pemakatondog ko manga apo o ka a makapendato mbalowin ka siran a manga olowan ko mbalabala ko doniya.
So Tohan na aya tano lindonga ago bager a lalayon makatitiyagar manabang ko masa a kasasamok.
Kagiya ka maoto na di tano malek apiya o miiseg so doniya ago mamangidaropar so manga palaw ko posed a ragat
Apiya pen o pendagedeb ago pendidi so manga ig on a mitabeker ko manga palaw so di niyan dii kambegel.
Aden a lawasaig a so manga baogan iyan na ipekebabaya o siti o Tohan a so den so soti a kakadenan o Lebi a Maporo.
Ndodoo so Tohan ko soled iyan di ini kebinasa tebangan ai o Tohan sii ko sobo.
Dii nggorigaw so manga nasiyon pepanga ooteng so manga ndatoan pekigorong o Tohan so sowara niyan na peketonag so doniya.
Sisii rektano so Allah a Lebi a Mamaapaar so Tohan o Yakob i maporo a lindonga tano.
Song kano sii na go niyo mbentayi so manga galebek o Allah ilaya niyo so piyakamemesa a manga pinggolaola niyan sa doniya.
Ipetepelek iyan so manga katidawa ko dalem o doniya pepamotolen iyan so manga pana ago pepenepeden iyan so manga bangkaw na pepenotongen iyan pen ko apoy so manga karo sa katidawa.
Rerenek kano baden ago kilalaa niyo a saken so Tohan mapeselasela ako sii ko manga nasiyon mapeselasela ako ko doniya.
Ndaopay kano langon a manga bangsa. Pameseg kano ko Tohan a dii melalalis sa kapekebabaya.
Ka sayana a piyakalekelek so Allah a Lebi a Maporo a aya kababantogan a Dato ko dalem a doniya.
Piyakidaag iyan rektano so manga nasiyon ago piyakidapoan iyan rektano so manga taw.
Inipamili tano niyan sa makewali tano a inged a dii mipangandag o manga mbawataan o Yakob a pakatatayaan iyan.
Miyanik so Tohan ko korsi iyan a sasartaan o kapepameseg sa kapekebabaya miyanik so Allah a sasartaan o oni o manga bogiyong.
Didawa niyo a manga podi so Tohan didawa niyo a podi. Didawa niyo a manga podi so Dato tano didawa niyo a podi.
Ka so Tohan na aya Dato ko dalem o doniya didawa niyo a manga idadida.
Ndadato so Tohan ko manga nasiyon moontod so Tohan ko soti a korsi iyan.
Mala so Allah a lebi a mapapatot a pepodin roo ko siti o Tohan tano a so soti a palaw niyan.
Mapiya ini i paras ko kipoporo iyan a so ipekebabaya o dalem a doniya. Giyanan so Palaw a Siyon a matatampar sa pagotaraan a so siti o kababantogan a Dato.
Ndodon so Tohan ko manga torogan iyan na piyakiilay niyan a sekaniyan den i kota on.
Ka mitimotimo so manga dato na miyamanondol ko siti a maiisaisa siran.
Ogaid na kagiya mailay iran na miyabengang siran den na miyamalagoy siran nggagaan a miyanga aalek.
Kiyapetan siran roo a tabeker ago masakit a datar o pembaliliten a babay.
Na bininasa ngka siran a lagid o manga kapal sii sa Tarsis a piroropet o sobosobo a poon sa sebangan.
So miyaneg ami gowani na miyailay ami den imanto sii ko siti o Allah a Lebi a Mamaapaar a so siti o Tohan tano pepakambekenen ai o Tohan sa taman sa pakataman.
Sii ko soled o Timplo ngka hey Tohan ami na pepamasaken ami so da a ikeda iyan a gagaw ngka.
Pamakinega niyo ai hey langon a manga taw. Pamakineg kano langon a kibabaling sa doniya
Ndatar so mababa ago so maporo ago so pen so kawasa ago so miskin.
Petero so ngari aken sa ongangen so dii pemasaken o poso aken na pepekabegay sa kapakasabot.
Pemimikiranen aken so isa a pananaroon na pemaanaan ko so pasoalan aken a sarta o boniboniyan a kotiyapi.
Ino ako pen kelek sii ko manga gawii a kasiksaan igira a kalilikopan ako o manga rarata a pepamanatro raken
A so siran oto a somasarig ko kakawasaan iran ago ipepangandag iran pen so kala o tamok iran?
Di den keaon o taw so niyawa niyan aya pen o ba niyan mapamasa ko Tohan
Ka tanto a mala i arga so kiaon ko niyawa o taw na da den a kibayad iyan on a ba pekatarotop
Kaan sekaniyan makapaginetaw sa taman sa pakataman a di niyan den keokitan so kakeredak iyan.
Pekeilay o langon a taw a apiya so manga oongangen na pepematay ago so pen so manga lalong ago manga boda na palaya siran den pepanga dadadas na pekeganatan iran so kakawasaan iran ko ped a manga taw.
Apiya pen oto na aya mapipikir iran na ketatap so kebabadan kiran ago kemboway so kikakadenan iran ko langon a kapepamagapidapid o masa na ipesengay iran ko manga ngaran iran so manga lopa iran.
Ogaid na apiya i kala pen o kakawasaan o taw na di sekaniyan den kemboway ka datar o manga binatang a pepanga dadadas.
Giyai i bagian o siran oto a somasarig sa ginawa iran ago so pekasalono kiran a manga taw a terima ko manga katero iran.
Datar o manga bilibili a pepekaantap siran ko darpa o miyamatay na aya pekatagikor kiran na so kapatay. So manga titito na makapendato kiran ko kapipita na keredak bo so manga badan iran sii ko kobor a maaawat ko manga torogan iran.
So Allah a Lebi a Mamaapaar a Tohan na dii tero ka petewagen iyan so doniya poon ko pesebangan o alongan na taman ko pesedepan iyan.
Sii sa Siyon a madidiyangka i kataid na pesigay ron so Tohan.
Pepekatalingoma so Tohan tano na di sekaniyan merenek aden a apoy a komakarab sii ko onaan iyan ago lilibeten sekaniyan o tanto a mabager a barabarat.
Petewagen iyan so manga langit sa poro ago giya doniya sa kaseksia iran ko kakokoma niyan ko manga pagtaw niyan
Tig iyan a Timotimo kano raken hey manga kaom aken a miyakipesadanowa raken a nggolalan ko kakorban.
Na pepakalangkapen o manga langit so kaontol o Tohan ka sekaniyan den i pangongokom.
Pamakineg kano hey manga pagtaw aken ka petero ako peseksi ako ko karata iyo hey manga Israil saken den so Tohan a aya niyo Tohan.
Kena a ba sabap ko manga korban iyo a kapembongeti aken rekano aya pen o ba so pepanotongen a soasoat a lalayon iyo raken ipesepaat.
Ogaid na kena a ba raken mala i kipantag so mama a sapi a poon ko kodal iyo aya pen o ba so manga kambing a poon ko manga talon iyo
Ka so oman i binatang sa kalasan na rek aken ago so pen so manga pangangayamen ko nggibonggibo a manga bobongan.
Katawan aken so oman i papanok ko kapalawan na go rek aken so langon a baraniyawa ko kalopaan.
Opama ka pekeor ako na di aken rekano peteroon ka rek aken so doniya ago so langon taman a matatago on.
Ba ako ken ko sapo o manga sapi a mama o di na maginom ko rogo o manga kambing?
Began iyo baden ko Tohan so panalamat a aya di niyo ron den dii soasoat na tomanen iyo so manga samaya iyo ko Lebi a Maporo.
Na talowi ako niyo ko gawii a kasasamok ka penabangan ko sekano na mbentogen ako niyo.
Ogaid na so manga rarata na pitero on o Tohan a Antonaa i kipantag reka o kapetontola ngka ko manga taritib aken aya pen o ba so kapembandinga ngka ko kapasadan aken?
Ka ipekegowad ka so kapeginsarati aken reka na go ipelebad ka sa likod so manga katero aken.
Di ka dii makipelayok ko oman i tekew a pekeilay ngka na petepi ka ko manga pasisina.
Pegosaren ka so ngari i ka ko marata na go so dila a ka na ipapaar o kapamokeg.
Lalayon ka dii tero sa misosopak ko pagari ngka pepemagantaan ka so wata a mama o ina a ka.
Kalimoon ako ngka hey Tohan ko sabap ko da a ikeda iyan a gagaw ngka Sabap ko kala a ka i kapedi na papasa ngka so manga sala aken.
Onabi ako ngka piyapiya ko langon o kadostaan aken ago lompiyowa ko ngka pen ko dosa ko.
Ka katawan aken so manga sala aken na tatap a kabebelengi aken ko dosa ko.
Seka a seka bo i kiyandosaan ko ka miyakanggolaola ko sa marata sii ko hadapan ka. Sabap san na benar ka ko kiyakokoma ngka raken ago maontol ka ko kiyasalaa ngka raken.
Matamataan a inimbawata ako a madodosa ka makapendosa ako ipoon ko kinikarimbiten raken o ina aken.
Ogaid na aya kabaya a ka na so tito a benar a madadalem raken kagiya ka maoto na pakisaboti ngka ko poso aken so ongangen.
Pangimoi ako ngka sa hisop ka kelompiyo ako onabi ako ngka ka pekapoti ako a lawan pen ko giyaw.
Pakinegen ka raken so oni o kasosonor ago kapipiya a ginawa kaan mabebaya so manga tolan aken a siyasa a ka.
Di ngka pagilaya so manga dosa ko na ponasa ngka so langon a kadostaan aken.
Adeni ako ngka sa soti a poso hey Tohan ko na dalemi ako ngka sa bago ago tomitikna a niyat.
Di ako ngka mbowangen ko kamamasaan ka aya pen o ba ngka raken kowaa so Soti a Roh ka.
Pakaasala ngka raken so kapipiya a ginawa a pekisabap ko kapepanabet ka na begi ako ngka sa mateterang a niyat a makatokod raken.
Amay ka magiyoto na ipemangendao aken ko dii mamakasela so manga okitokit ka na penanangoran reka peroman so manga baradosa.
Pakalidasa ko ngka ko kapakapemono hey Tohan ko a so Tohan a pesebet raken ka ipagidaida o dila aken so kaontol ka.
Hey Kadnan bengata ngka so modol aken ka pekalangkapen o ngari aken so manga podi ngka.
Di ka kebaya ko manga korban ka o giyanan na witan ko seka on na di ka kesoat ko manga ipesepaat a pepanotongen.
So soasoat a terimaan o Tohan na so maroropet a niyawa so masosoni ago tetaobat a poso hey Tohan ko na di ngka pesodiin.
Sabap ko limo o ka na piyapiyai ngka a Siyon bangona ngka peroman so manga kota a Yarosalim.
Ino ka dii tekabor makapantag ko kamarataan hey mabager a mama a piyakayaya ko Allah? Mababasa alongan a
Kakekadiyat ka sa kabinasaan so dila a ka na lagid o magarang a gelat hey seka a dii manipo.
Pekebabayaan ka so marata a di so mapiya na tomoon ka so kapamokeg a di so katero sa benar.
Pekebabayaan ka so oman i pekabinasa a katero hey dila a pepanaliba!
Sabap sii na pepaden ka o Tohan ko da a kaposan iyan a kabinasaan kepetan ka niyan ka ngganderen ka niyan a poon ko babalingan ka na mbadoten ka niyan pen ko inged o kikaooyag.
So manga oontol na keilay iran ai ago penga aalek ipekela iran sekaniyan a tig iran a
Ilaya niyo ka kaoto so mama a da niyan den baloya so Tohan a aya niyan lindonga ka ba niyan den siyarigi so kitataralo o tamok iyan ago piyakabager iyan a ginawa niyan ko kapembinasaa niyan ko manga ped.
Ogaid na so saken on peman na datar ako o kayo a olibi a pepekarimpoong ko Walay o Tohan. Sasarigan ko so da a ikeda iyan a gagaw o Tohan sa taman sa pakataman.
So lalong na aya igegedi o pamikiran iyan na Da a ba Tohan. Miyamakaratarata so langon a taw na minggolaola siran sa piyakasisingay a kadostaan da den a ba dii nggolaola sa mapiya.
Sii sa kasorgaan na totolongan o Tohan so manga manosiya ka pegilain iyan o ba aden a somasabot kiran a dii mbabanog ko Tohan.
Ogaid na miyamakasilay siran langon palaya siran den melagilagid a manga reresik i poso da den a ba kiran dii nggolaola sa mapiya apiya sakataw bo.
Ba da a katao angkai a dii mbabaradosa a tig o Tohan a pepelalamed ko manga pagtaw aken a datar siran on o pekan sa paan ago di iran pen telowan so Tohan?
Roo siran den tanto a penga aalek a so kalek a da a lagid iyan gowani. Ka ikeyamber o Tohan so manga tolan o siran oto a nggobat ko manga pagtaw niyan makapekeya siran ka tiyalikodan siran o Tohan.
Sabeten ka raken so Ingaran ka hey Tohan ko panindegen ako ngka a nggolalan ko gees ka.
Hey Tohan ko tagoa ngka sa ginawa so pangni aken pamakinega ngka so manga katero o ngari aken.
Riridoon ako o manga rait pepanamaran o masopiit a manga taw so niyawa ko a di iran itatapian so Tohan.
Matamataan den a so Tohan i lomilinding raken so Kadnan na aya tomotokod ko niyawa ko
Imbadal iyan so marata ko manga ridoay aken. Sii ko kasasarigi reka na binasaa ngka siran.
Pegiklas ako reka somapaat sa korban podin ko so Ingaran ka ya Allah ka mapiya nan.
Pamakinega ngka so pangni aken hey Tohan ko di ngka pendarainonen so kapepangampedian aken
Pakinega ko ngka na go ngka ampona. Ikekarata a ginawa ko so manga pamikiran aken na ikasososa aken
So kapelalalis o manga ridoay aken ago so kapepamagita o manga rarata a taw ka ipetena iran raken so karomasayan na ipesetro iran raken pen so rarangit iran.
Tanto raken a pekikiyab so poso aken na tomiyana raken so manga kalek ko kapatay.
Riyaot ako a kawan ago tabeker na tanto ako den a kiyaalapan.
Na pitero aken O ba bo aden a manga papak aken a lagid o marapatik. Ka pekalayog ako roo ago pekadeke
Oway pakapelagoy ako sa mawatan na sii ako den pekabaling ko mitataog a kaden.
Kalimoon ako ngka hey Tohan ko ka pananamaran ako somatro o manga taw gawii gawii den na penggobaten ako iran sebenar.
Mababasa alongan na peselobaan ako o manga ridoay aken sayana a madakel a di raken dii makitidawa ko kapepangimporoan iran.
Igira a pekelek ako na sii ako reka peserig.
So Tohan a pepodin ko so katero iyan so Tohan i sasarigan ko di ako kelek. Antonaa i mapenggolaola raken o matag manosiya?
Mababasa alongan na pembibiden iran so manga katero aken lalayon ako iran kekadiyatan sa marata.
Pepagopakat siran ago magaayan a totoliken iran so oman i kapelakad aken a iinamen iran a kabonoa iran raken.
Di ngka siran den pelepasa domaneg sa apiya antonaa sabap sii ko rarangit ka hey Tohan ko na pepada ngka angkoto a manga taw.
Katawan ka so kapakamboboko aken tiyago o ka so manga lo aken ko katiya a ka ba ini langon da misorat ko rikord ka?
Sii ko gawii a kapenanalo aken sa tabang na makapepepato so manga ridoay aken katawan aken ai ka aampilan ako o Tohan.
So Tohan a pepodin ko so katero iyan so Allah a pepodin ko so katero iyan
So Tohan i sasarigan ko di ako kelek. Antonaa i mapenggolaola raken o matag manosiya?
Disomala a mitoman aken so manga samaya aken reka hey Tohan ko ipesoasoat aken reka so manga panalamat aken.
Kalimoon ako ngka hey Tohan ko kalimoon ako ngka ka sii reka pepagapas so niyawa ko. Melindong ako ko along o manga papak ka taman sa di maipos so pekabinasa a manga barabarat.
Pepananalo ako ko Tohan a Lebi a Maporo a so Tohan a ipetoman iyan so singanin iyan raken.
Roo sa kasorgaan na sogo sekaniyan ka sebeten ako niyan pakapekeyaan iyan so siran oto a sesebenar raken somatro. Pekiilay raken o Tohan so limo iyan ago so kasasarigi rekaniyan.
Makaiiga ako ko look o manga arimaw a bobosabosaon a so manga mama a so manga ngipen iran na manga bangkaw ago manga gasa na so manga dila iran na manga gagarang a pedang.
Pakiilay ngka hey Tohan so pangkatan ka a maporo a di so manga langit. Makalangkap so bantogan ka ko dalem o doniya.
Tomiyaan siran sa poket a kilitag ko ai aken mabebekong ako sa rata a ginawa. Komiyalot siran sa galebo ko pagokitan aken ogaid na siran i miyangaoolog on.
Tetana so poso aken hey Tohan ko tetana so poso aken pegidaida ako ago pemboboniboniyan.
Pagnaw ka hey ginawa ko! Pagnaw kano hey kotiyapi ago alpa! Pokaon ko so sobo.
Penalamatan ko seka hey Kadnan sii ko manga nasiyon ndidaon ko seka sii ko madakel a taw.
Ka tanto a mala so gagaw ngka a somosoko ko manga langit na misasampay so kasasarigi reka ko manga gabon.
Ba mataan a ipegording iyo so maontol hey sekano a manga olowan? Ba matito a kapekokoma niyo ko langon a taw?
Kena ka ba kano baden kekadiyat sa di ontol sii ko manga poso iyo. na ipepangarasi niyo so manga lima niyo sii ko doniya.
Pepamakasilay so manga rarata a taw taman den ko kaooyagoyag iran ipoon ko kinimbawataan kiran na pepanga dadadag siran a dii tetaro sa manga kabokegan.
So bisa iran na lagid o bisa a nipay lagid siran o bengel a darpo a oolenen iyan so tangila niyan
A di niyan den pemakinegen so sowara o pepemotar sa nipay apiya pen i kapasang iyan lomilang.
Peroropeta ngka hey Tohan so manga ngipen ko manga ngari iran pamadota ngka so manga panasek angkoto a manga arimaw.
Manga aada siran a datar o peketirak a ig. Igira a pegiraten iran so manga pana iran na madepong so manga gasa iran.
Madatar siran o mangangalap a dii senaw ko kapepananap iyan ago lagid o rapas a wata a di niyan den keilay so alongan.
Sa di pen kakegedama o manga koden iyo ko kayaw o manga soroken a itagon apiya anda ko mailaw pen o di na gango na imbayog o Tohan so manga rarata a taw.
Kebebaya so manga oontol amay ka mailay iran so kinisaopen kiran amay ka pagonaban iran so manga ai ran sii ko rogo o manga rarata.
Samaoto na mapetero o langon a taw a Matamataan a pembalasan so manga oontol matamataan a aden a Tohan a pepengokom ko doniya.
Sabeta ko ngka ko manga ridoay aken hey Tohan ko lindinga ko ngka ko siran oto a pesondol raken.
Sabeta ko ngka sangkoto a dii mbabaradosa na pakalidasa ko ngka ko manga talibono.
Ilaya ngka ka pepegayanan iran so niyawa ko. So manga rarangit a mama na pepagopakatan ako iran sa marata a kena a ba sabap ko sala aken o di na dosa ko ya Allah
Apiya pen da a pinggolaola ko a ribat na matitiyagar siran raken gomabat. Mbowat ka sa kapagogopi ngka raken ilaya ngka so masosowa aken.
Seka ya Allah i Lebi a Mamaapaar a Tohan a so Tohan o Israil. Pagnaw ka sa kadanega ngka ko langon a nasiyon di ngka kepediin so sakataw bo ko manga rarata a makatipo.
Pekesoy siran igira a perimon a ngomengenger a lagid o manga aso na pepegenebeneb siran ko dalem o siti.
Ilaya ngka o antonaa i pekitope o manga ngari iran ka lagid o manga pedang so pepekapoon ko manga modol iran na aya pepamikiren iran na Antawaa i pekaneg rekami?
Ogaid na ba ngka siran baden dii kelaan ya Allah pepegongatongaten ka angkoto langon a manga nasiyon.
Sasanaan ko so bager ka ka seka Tohan i lindonga aken
A so Tohan a pekebabaya raken. Magona raken so Tohan ka pekiilay niyan raken so katebana ko manga ridoay aken.
Ogaid na di ngka siran pemonoa hey Kadnan a kelong ami ka o ba baden kalipati o manga taw aken so pinggolaola iran. Panawiringen ka siran baden a nggolalan ko kapaar ka na go ngka siran pepada.
Inibowang kami ngka hey Tohan ko ago siyasa kami ngka ko kiyararangiti reka na asalen kami ngka bo imanto.
Miyakokog ka so doniya ago miyabengkag ka pakandemeta ngka so miyanga bebensi on ka pekisasawiring ai.
Piyakaokit ka so manga pagtaw ngka ko kamaregenan piyakainom kami ngka sa arak a inikabereg ami.
Ogaid na piyakatindegan ka sa pandi so siran oto a maaleken reka a kapegapasan iran igira a pesondolan siran o manga pamamana.
Sabeten ka rekami so kawanan a lima ngka ampona kami ngka kaan kapanabangi so siran oto a pekebabayaan ka.
Mitero so Tohan sii ko Soti a Darpa iyan Sii ko kakebebaya aken na pembaabaaden ko a Sikim ago pembagibagiin aken a Balintad a Sokot.
Rek aken a Giliyad ago giya pen a Manasih giya Ipraim i linding o olo aken giya Yodah na aya ko lilit a ipendato.
Giya Mowab na aya ko pepangonaban ipagitog aken sa Idomiya so tinilas aken na sii sa Pilistiya na ipelalis aken on so kiyapakataban.
Antawaa i magowit raken roo ko kokotaan a siti? Antawaa i ndolog raken taman sa Idomiya?
Ba kena a seka hey Tohan a miyowang rekami ago di den magonot ko manga sondaro ami?
Ogopi kami ngka ko manga ridoay ami ka da a bali o tabang o manosiya.
Hey Tohan ko pamakinega ngka so kapenggoraok aken tagoa ngka sa ginawa so kapepangangarapan aken.
Poon ko titib o doniya na petelowan ko seka sii ko kapekikopay o poso aken. Nggonanaowa ko ngka ko lakongan a maporo a di saken
Ka seka i apasa aken ago mabager a lantawa a miaawat aken ko ridoay.
O ba ako bo pekakaden ko barombarong ka sa taman sa pakataman ago sii ako makapagapas ko atag o manga papak ka.
Ka miyaneg ka so manga samaya aken hey Tohan ko inibegay ngka raken so kawali o siran oto a maaleken ko Ingaran ka.
Pakalendowa ngka so omor o dato mamboway sekaniyan ko kapepamagapidapid o manga ragon.
Makakorsi sekaniyan a dato sa taman sa pakataman sii ko hadapan o Tohan. Pakipagipaten ka sekaniyan ko gagaw ngka ago so kasasarigi reka.
Sii bo ko Tohan so kapakalilintad o niyawa ko sii rekaniyan pepekapoon so kapekesabet aken.
Sekaniyan bo i lakongan aken ago pepekasabet a maporo a lindonga aken na di ako tanto a kekaog.
Ay katey pen a kapesondoli niyo ko mama sa kitobaken iyo ron langon a lagid o miirag a pangeleban o di na peketongatonga a alad?
Aya bo a kekadiyaten iyo na giya kapepada niyo ron ko pangkatan iyan ipekebabaya iyo so manga kabokegan. Aya pekibengat ko manga ngari iyo na manga pipiya a katero ogaid na di kano bo dii sinta sii ko manga poso iyo.
Hey niyawa ko so bo so Tohan i pelobai ngka sa kapakalintad sii rekaniyan pepekapoon so panginam aken.
Sekaniyan bo i lakongan aken ago pepekasabet raken a maporo a lindonga aken na di ako den kekaog.
Matitimo ko Tohan so kakesabet aken ago so pangkatan aken so Tohan i mabager a lakongan aken ago apasa.
Sasarigi niyo sekaniyan hey manga taw ko langon a masa sawai niyo ron so langon a mapapadalem ko poso iyo ka so Tohan i apasa tano.
Hey Tohan seka i Tohan ko pananamaran aken seka mbabanog ikaawaw ka o niyawa ko na ikakadali ka o badan aken a datar o sisii ako ko mamara ago komigaw a lopa a da a ig on.
Masisingayo aken a kailaya ko reka sii ko soti a pesimbaan reka kaan aken kabantayi so kabatowa a ka ago bantogan.
Kagiya tomo so gagaw ngka a di so kaoyagoyag na podin ka o manga modol aken.
Penalamatan ko seka taman ko kaooyagoyag aken na imbayaw aken a manga lima ko ko kasimbaa ko reka.
Kesoat so niyawa ko a lagid o miyaosog ko manga lelembo a pangenengken na podin ka o ngari aken ko kapepegidaida o manga modol aken.
Sii ko igaan aken na pepenanademan ko seka rarasamen aken seka ko mababasa gawii.
Sabap sa seka i pepekatabang raken na pepegidaida ako sa kapekebabaya sii ko along o manga papak ka.
Pananagontamanan aken seka totokoden ako o kawanan a lima ngka.
So siran oto a sesabenar ko niyawa ko na kebinasa pekapanog siran ko lebi a madalem ko doniya.
Kepalad siran ko kapemonoa kiran o pedang na kapegedasan siran o manga iila a aso.
Hey Tohan ko pamakinega ngka so lagam aken sii ko kapepangangarapan aken. Lindinga ngka so kaoyagoyag aken ko kapagiitai raken o manga ridoay.
Tapoken ako ngka ko kapepagopakati raken o manga rarata a taw ago sii ko magogorigaw o dii mbabaradosa.
Penggarangen iran a lagid o manga pedang so manga dila iran na ipegantap iran so manga papait a katero iran a datar o manga gasa.
Ipepamana iran ko da a sala iyan a taw sii ko kapepanibowa iran kitekaw a kapenaa iran on sa da den a kalek iran.
Di siran dii mamagoyata sa kapakakediyat iran sa marata di iran dii mbibitiyaraiyan so kateana iran ko manga litag iran sa masolen a tig iran a Antawaa i pekainengka on?
Pepamagantang siran sa di ontol a tig iran a Miyakambaal tano sa tarotop a pekadorat. Ka mataan den a baraakal so pamikiran ago so poso o taw.
Ogaid na penaan siran o Tohan sakadiyap den na penga papalian siran.
Keonay siran o manga dila iran na makapengelengkeleng so langon o pekailay kiran.
Samaoto na penga aalek so langon o manosiya mapetero iran a Giyai na galebek o Tohan na mapemikir iran so miyanggolaola niyan.
Mapapatot reka so manga podi hey Tohan sii sa Siyon itoman ami reka so manga samaya ami
Hey seka a pepamakineg ko kapangangarapan. Sii reka pengadap so langon a taw
Sabap ko manga dosa iran. Dadaagen kami o manga sala ami ogaid na pepapasen ka ini.
Rarakmatan so taw a piliin ka a pekaobain ka a pekakaden ko lamalama ngka. Penga sosoat kami ko manga pipiya a nganin ko walay ngka a so soti a Timplo ngka.
Pegamponen kami ngka a nggolalan ko manga piyakamemesa sii ko kaontol ka hey Tohan a pepekasabet rekami a aya sasanaan o manga taw ko pat a pidoro o doniya ago roo ko manga wawatan a ragat.
Piyakambeken ka so manga palaw a nggolalan ko bager ka ko kasesambitani reka sa gees.
Pepakalengenen ka so kapendaleg o manga ragat ago so kapendagedeb o manga begel iran ago so pen so kapekegorigaw o manga nasiyon.
Siran oto a kibabaling sa mawatan na pepanga aalek ko piyakamemesa a manga nanao ngka roo ko pesebangan ago so pesedepan o alongan na pepakilalis ka kiran sa kapekebebaya.
Pekibiren ka so lopa ago pepakioranan ka pepakaodaren ka sa tanto a mala. So manga baogan o Tohan na kikapepeno a ig kaan kapagadili sa manga pereperan so lopa ka giyanan i miyatekdir ka.
Pembasaan ka piyapiya so manga dadowan taman sa manga papantar so manga bakenal on pepakilemek ka ini ko oran ago peparakmatan ka so manga pereti on.
Ogiyab kano sa kapekebebaya ko Tohan hey dalem a doniya!
Pagidaidaan iyo so bantogan o Ingaran iyan bantoga niyo sekaniyan a dikir.
Teroa niyo ko Tohan a Sayana a piyakamemesa so manga galebek ka. Sabap ko kala a ka i gees na pepekakipes so manga ridoay ngka ko hadapan ka.
So dalem o doniya na pepekasodiyod reka pepegidaida siran reka sa podi na pendidaon iran a podi so Ingaran ka.
Song kano sii na go niyo ilaya so miyanggolaola o Tohan sayana a piyakamemesa so manga galebek iyan sii ko manga manosiya.
Biyaloy niyan so ragat a mamara a lopa rinipag iran so lawasaig a pelalakaw siran on na mabebaya tano sii rekaniyan!
Di niyan dii ndato so kapaar iyan sa taman sa pakataman pagaayanan o manga mata niyan so manga nasiyon da a somosopak a ba makapangimporoan rekaniyan.
Podiya niyo so Tohan tano hey manga taw na pakinegen iyo so oni o kapepodiya niyo ron.
Pepegoyagen iyan so niyawa tano ago di niyan peparon o ba midolas so manga ai tano.
Ka tipengan kami ngka hey Tohan datar o kiyaoria ko pirak a siyoti kami ngka.
Piyakilitagan kami ngka ko poket piyakibawa ngka rekami so manga pepened a awid.
Piyakiliseg ka ko manga taw so manga olo ami miyakaokit kami ko apoy ago ig ogaid na piyakaliyo kami ngka on ko madaya a darpa.
Song ako ko Walay ngka a maawid sa isepaat aken a totongen itoman aken so manga samaya aken reka
Kalimoon kami ngka hey Tohan ago rakmati kami ngka pakaliwanaga ngka rekami so paras ka
Kaan katokawi so manga okitokit ka sii sa doniya ago so kapepanabet ka sii ko langon a nasiyon.
Mapodi ka o madakel a taw hey Tohan ko mapodi ka o langon a manga taw.
Mabebaya so manga nasiyon a makapagidaida siran sa kapipiya a ginawa ka so katito na aya ngka ipepangokom ko manga taw na di ngka dii nggonanaon so manga nasiyon sa doniya.
Mapodi ka o madakel a taw hey Tohan ko mapodi ka o langon o manga taw.
Samaoto na pagodaren so lopa sa pereperan na so Tohan a Tohan tano na perakmatan tano niyan.
Makambowat so Tohan mamangiparak so manga ridoay niyan makapemalagoy ko kamamasaan iyan so siran oto a pekegowad on.
Mabogaw ngka siran a lagid o bel a ipembayog a ndo. Madadas so manga rarata a taw ko kamamasaan o Tohan a datar o kapelanag o taro ko kayaw o apoy.
Ogaid na makapiya a ginawa o manga oontol ago mamanga bebaya sii ko hadapan o Tohan makalangas siran ago mamanga sonor.
Pagidaidai niyo so Tohan didawa niyo a podi so Ingaran iyan bantoga niyo sekaniyan a mageeda ko manga gabon so Allah i ngaran iyan na kabebaya kano baden ko hadapan iyan.
Ama o manga ilo ago abanga o manga balo giyanan so Tohan a ndodoo ko soti a kakadenan iyan.
Pepakabalingen o Tohan so kitatawantawan ko manga pamiliya pepakaliyon iyan sa kapekapiya iran so kikakalaboson ogaid na so kisosopak na mapekabaling ko komekegaw a kalopaan.
Hey Tohan isako pagolowanan ka so manga pagtaw ngka isako lomalakaw ka a miyokit ko disirto
Sabeta ko ngka hey Tohan ko ka miyataman den sa lig aken so manga ig.
Pekigaled ako den ko madalem a tonai a da a ba on kepasigan. Minibolog ako den ko madalem a ig na pesengkapen ako o manga bagiyaw.
Diyokawan ako den mananalo sa tabang kiyamaraan den a bakereng aken miyakalobay a manga mata ko ko kapepagalatawi ko ko Tohan ko.
Siran oto a pekegowad raken sa da a sabap iyan na lebi a madakel a di so manga bok sa olo aken manga babager so siran oto a mananamar raken minasa a riridoon ako iran sa da a benar on. Miyabaas ako iran sa kabayadi ko ko da aken panekewa.
Hey Tohan seka i matao ko kalalalongan aken so manga sala aken na kena a ba reka mapageema.
Pengnin ko a so siran oto a mbabayorantang reka na di kayaan sabap raken ya Allah a Kadnan a Lebi a Mamaapaar. Pengnin ko a so siran oto a mananagontaman reka na di makowa a diyaman sabap raken hey Tohan o Israil.
Ka sabap reka na di ako dii mapagongatongat na mipapanagop aken so kaya.
Lagid ako o salakaw a taw ko manga pagari aken ago lagid o rait ko manga wata a mama o ina aken
Ka so kasigi ko Walay ngka na aya raken pepekapos na sii raken pepekatana so ipepenonongka o siran oto a pepenonongka reka.
Igira a ipepangalimbabaan aken a ginawa ko sa kapowasa na aya raken ipepegompat o manga taw
Na igira a di ako dii nditar sa sako na di ako iran dii pekaradiyaanan.
Di ako dii mbabantaanan o siran oto a kioontod ko gimowa o siti na go ipepegidaida ako o kikabebereg.
Ogaid na pepangangarapan ako reka baden ya Allah. Sii ko masa a ikesoat ka hey Tohan na ampona ko ngka sabap ko kala a ka i gagaw a nggolalan ko kasasarigan a kapepenabet ka.
Pokasa ko ngka ko tonai di ako ngka on pekagaleda sabeta ko ngka ko siran oto a pekegowad raken ago sii ko manga dadalem a ig.
Di ako ngka pekisangkapen ko bagiyaw ago di ako ngka pekilameden ko kadaleman aya pen o ba ko ngka pakitamboni ko kobor.
Ampona ko ngka ya Allah ka mapiya bes so gagaw ngka sabap ko kala a ka i kapedi na dingili ako ngka.
Di ngka baden pegnaa a paras ka ko oripen ka ka masisiksa ako ampona ko ngka nggagaan.
Obay ka raken na go ako ngka panabangi sabeta ko ngka ko manga ridoay aken.
Katawan ka den so di raken dii kapagongatongata so kapepakayai ago kapepakaitoa raken pekeilay ngka so langon o manga ridoay aken.
Inikaropet o poso aken so di raken dii kapagongatongata na tanto ako den a kapepenedan. Ininam aken so kapedi ogaid na da den ago so pemakarinarinaw sa ginawa ko ogaid na da den a miyatoon aken.
Tiyagoan iran sa gamot so ken aken na soka a piyakiinom iran raken ko kaaawaw aken.
Mabaloy a litag so lamisaan a inenatan kiran mabaloy pen a misampirot kiran so ipekepiya a ginawa iran.
Kalibotengan so manga mata iran kaan siran di pekanono ago malalayon mabekong so manga likod iran.
Pakamborngata ngka kiran so gani ngka na pakatanaa ngka kiran so pesokeyaw a rarangit ka.
Kaawaan so kampo iran a da den a ba pekakaden ko manga barombarong iran.
Ka pesetroon iran sekaniyan a siyogat ka na di iran dii tototolaan so kapekerasay o siran oto a piyamalian ka.
Danegen ka kiran so langon a sala iran na di ngka siran pakapembagiana ko kapenabet ka.
Maponas so manga ngaran iran ko ribro a kasosoratan ko kikaooyag na di siran den mitapi ko listaan ko manga oontol.
Ogaid na mararasay ago makamboboko ako malinding ako o kapepenabet ka hey Tohan ko.
Podin ko a idaida so Ingaran o Tohan ago mbantogen aken sekaniyan sa kapanalamat.
Lebi ini a ikesoat o Allah a di so pekorbanen on a sapi ago lebi pen a di so mama a sapi a aden a manga panga niyan ago kanoko.
So dii mamangalimbabaan na pekailay sii ago penga bebebaya sekano a dii mbabanog ko Allah na pengnin ko a manga ooyag so manga poso iyo.
Ka pepakinegen o Allah so siran oto a pepakitabang na di niyan ipendarainon so manga pagtaw niyan a miyanga bibiyag.
Podiya niyo sekaniyan hey manga langit ago so doniya taman ko manga ragat ago so langon o manga baraniyawa on.
Ka sebeten o Tohan a Siyon ago mbengonen iyan peroman so manga siti sa Yodah. Oriyan iyan na pekakaden roo so manga pagtaw niyan ka ketangan iran so inged
Nggagaan ka hey Tohan ko sa kasabeta ngka raken. Ya Allah tabangi ako ngka nggagaan.
Makakeya ago makadapanas so siran oto a sesabenar ko niyawa ko. Makapeto a kadidiyamanan so siran oto a kabaya iran a kamoralai raken.
Mamakapeto ko kiyayai kiran so siran oto a di iran raken dii teroon a Nari! Nari!
Ogaid na makapiya bo a ginawa o langon a mananagontaman reka ago ikabebaya ka iran. So siran oto a pekebabaya ko kapepanabet ka na malalayon iran matero a Mabantog so Tohan.
Sii ako reka pepagapas ya Allah di ako ngka den pakapekeyaa.
Sii ko kapagiinontolan ka na panabangi ako ngka ago pakalidasa ko ngka lekai ngka raken so tangila ngka na go ako ngka sabeta.
Pengnin ko a mabaloy ka a lakongan a apasa aken a lalayon ako ron pepekasong. Sogoon ka a kakesabet aken ka seka i lakongan ago kota aken.
Pokasa ko ngka hey Tohan ko ko lima o manga rarata a so lima o di maontol ago marangit a manga taw.
Ka seka bo i iinamen ko ya Allah a Kadnan aken a aya ko sasarigan ipoon ko kangoda ko.
Began ka ko dato so manga kokoman ka hey Tohan ago so kaontol ka sii rekaniyan a inimbawata a dato
Kaan iyan kandatoi so manga pagtaw ngka sa kapaginontolan ago so kikararasay kiran sa katito.
So manga palaw na magawid sa kalilintad ko manga taw ago so pen so manga bobongan a nggolalan ko kaontol.
Ipenindeg o dato so kabenar o manga miskin ko manga taw na sebeten iyan so manga wata o kikadodowaanan sesaan iyan so dii melolopit.
Ikelek sekaniyan o manga taw taman sa aden pen a alongan ago taman sa aden a olan sii ko langon a kapepamagapidapid o masa.
Kebaloy sekaniyan a lagid o oran a pepenga oolog ko dii mbabasokan ago datar o tarintik a pepekabasa ko lopa.
Pekarimpoong so manga oontol sii ko masa niyan na kitaralo so kalilintad taman sa di mada so olan.
Pekalangkap so kandadatoan iyan poon ko isa a ragat na taman den ko sabala a ragat ago poon ko lawasaig a Yopratis na taman den ko manga titib a doniya.
Pemanodiyod rekaniyan so manga bangsa a kibabaling ko disirto na so manga ridoay niyan na pemakadila ko bayanek.
So manga dato sa Tarsis taman ko manga polo ko ragat na pemangowit rekaniyan sa bowis na so manga dato sa Arabiya ago giya Itiyopiya na mbegay ron sa manga pamemegayan.
Pemanodiyod rekaniyan so langon o manga dato na pemanalagad on pen so langon o manga nasiyon.
Ka penabangan iyan so manga miskin a penggoraok rekaniyan ago so pen so kikadodowaanan a da a ba kiran tebang.
Ipengalinggagaw niyan so manga lolobay ago so kikadodowaanan na sebeten iyan so kaoyagoyag o manga miskin.
Penabangan iyan siran ko kapekelopita ago kapekeaniyayaa kiran. ka mala rekaniyan i gona so rogo iran.
Kemboway so dato na mbegan sekaniyan sa bolawan a poon sa Arabiya ipemangni sekaniyan lalayon o manga taw ago perakmatan mambo o Tohan ko mababasa alongan.
Kitaralo so pereperan ko dalem a inged pemangipipapipay ini ko poro o manga bobongan ago peteribonga pen a datar roo sa Libanon. Pemakalombay so kipagiinged on a lagid o tanageb ko gilopa.
Ketatap so Ingaran o dato sa taman sa pakataman kitaros so bantogan iyan sa taman sa kaaaden pen o alongan. Perakmatan so langon a nasiyon a nggolalan rekaniyan na mbetowan iran sekaniyan sa rarakmatan.
Podin so Allah a Tohan a so Tohan o Israil. Sekaniyan bo i dii nggolaola sa piyakamemesa a manga galebek.
Podin so kababantogan a Ingaran iyan sa taman sa pakataman. Mapeno a bantogan iyan so dalem o doniya. Amin ago Amin.
Matamataan a so Tohan na mapiya ko Israil sii ko siran oto a da a saninsaning o poso iyan.
Ogaid na makapantag raken na samabo da midolas so ai aken maito bo na mada so pekedapoan aken
Ka kagiya inikasigi aken so manga takabor isako mailay aken so kapiya i bobolos o manga rarata a taw.
Ka di siran den kepasangan sa paniyakit manga lilimegas so manga lawas iran.
Da a ba iran manga awid a akal a komakalilid ko manga taw aya pen o ba siran pekesiksa a datar o ped a manosiya.
Sabap roo na sesalain iran so kapangimporoan ago sosoloten iran so kapanganiyaya a lagid o gerab.
So bo so lebi a pakabarayat i sisingayoon milay o manga mata iran da den a diyangka o baya a ginawa iran.
Di siran dii mamagompat ago dii tetaro sa kamarataan sii ko kapepangimporoan iran na di siran dii mamagita sa kapangarasi.
Petegoon iran so manga ngari iran roo sa kasorgaan na pepegenebeneb so manga katero iran ko dalem o doniya.
Sabap san na pesengoran siran o manga taw a pepangosipen iran lomamed so manga katero iran a lagid o ig.
Na penggiraw siran pen a Andamanaya i kaketokawi sii o Tohan? Ba aden a katao o Lebi a Maporo?
Giyanan den i sowasowai o manga rarata a taw lalayon siran makadadaya na pepekala pen so kakawasaan iran.
Mataan den a da a gona o kapepakaliwanaga ko ko poso aken ago so kapesotiya ko manga olaola ko.
Ka pesiksaan ako ko mababasa alongan ago pendanegen pen oman mapita.
Opama ka miyakatero ako sa datar anan na miyatipo aken den so kapapantagan a manga pagtaw ngka.
Na igira a pepanamaran aken ai langon somabot na tanto aken a pekiawid a akal
Taman ko kiyapakasoled aken ko Timplo o Tohan na go aken bo kasaboti so keakiran sangkoto manga rarata a taw.
Matamataan a sii ngka siran petegoon ko manga lilindeg a darpa pepepaden ka siran pen ko kabinasaan iran.
Sakadiyap den a kapekemoralai kiran. Tarotop a kapekeipeda kiran o piyamakalekelek.
Lagid siran o taginepen a kelipatan o taw amay ka makanaw ka amay ka mbowat ka hey Kadnan na pesodiin ka baden so kapakiilailain iran.
Hey Tohan ino kami ngka mbobowangen sa taman sa pakataman? Ino petegebel so rarangit ka ko talon a tatagikoren ka gowani?
Tademi ngka so manga pagtaw ngka a miyatangan ka sii ko miyanga oona a gawii a so bangsa a miyaaon ka a makewali ngka. Tademi ngka so Palaw a Siyon a ron ka miyakakaden.
Pagenebenebi ngka angkai a tarotop a kiyagebaa on miyanga bibinasa o ridoay so langon taman sii ko Soti a Timplo.
Miyamameseg so manga ridoay ngka sii ko darpa a petelabokan ka rekami gowani piyakatindeg iran on so manga pandi iran a aya toos ko kiyapakataban iran.
Siyayanan iran so manga pamamatok a pepemamata sa marabong a manga kayo.
Piroropet iran a manga patok ago rompi so langon a ookiran a pangeleban.
Tiyotong iran so Timplo ngka a somiyarta ko lopa piresikan iran so pekedenan o Ingaran ka.
Aya minigedi ko pamikiran iran na Binabinasaan tano siran piyapiya. Piyanotong iran so oman i darpa a pesimbaan ko Tohan sii ko dalem a inged.
Da den a kitoos rekami a ba pekeilay da den a miyalamba a nabi na da den a matao rekami ron o ay katey pen angkai a masosowa.
Ay katey pen hey Tohan a kapepagitowitoa reka o manga ridoay ngka? Ba da a kaposan o di iran dii kasodia ko Ingaran ka?
Ino ngka penggenggena a lima ngka apiya so kawanan a lima ngka? Kowaa ngka ko lililipan ka on ko nditaren ka na go ngka siran polanga.
Ogaid na seka den Tohan i dato aken ipoon ko miyanga oona a gawii a dii nggolalan ko kapepanabet ko dalem a doniya.
Seka i somiray ko ragat a nggolalan ko kabarakat ka piroropet ka so manga olo o naga sii ko kalodan.
Seka i somiyasa ko manga olo o Lebiyatan a so mala a binatang sa kalodan na inibegay ngka ini a pangenengken ko manga kaaden ko disirto.
Seka i mileleka ko manga bowalan ago manga tataya na piyakamaraan ka so manga ala a lawasaig.
Rek ka so kadaondaw na rek ka pen so kagagawii piyakambeken ka so alongan ago so olan.
Seka i miyanendo ko langon a temanaan ko doniya inembaalan ka so laon ago so rendeng.
Tademi ngka ini ya Allah a piyagitowito ka o manga ridoay ago pisodi o manga lalong so Ingaran ka.
Di ngka pelada ko manga iila a binatang so niyawa o pakatatayaan ka di ngka pekalipati sa taman sa pakataman so kaoyagoyag o manga pagtaw ngka a kikararasay.
Tademi ngka so kapasadan ka ka so manga liliboteng a darpa ko inged na mapepeno a kibabalingan a ndodon so kapanganiyaya.
Di ngka peparoa a kapakapepato a kikaayaan so siran oto a pepelopiten mapodi o manga miskin ago so kikadodowaanan so Ingaran ka.
Mbowat ka hey Tohan na pakabenara ngka so titindegan ka. Tademi ngka so kapepagongatongata reka o manga lalong ko mababasa alongan.
Pepanalamatan ami seka hey Tohan pepanalamatan ami marani so Ingaran ka na pepeyagen ai o piyakamemesa a manga galebek ka.
Tindo aken so gawii a kapengokom a tig o Tohan na saken i pepangokom sa matito.
Apiya pen pekeiragirag so doniya ago so langon a kibabaling on na saken i pepekabeken ko manga polaos iyan.
Peteroon ko ko manga ambog a Genek kano den tekabor ago sii ko manga rarata a taw a Di niyo pembayaon so manga panga niyo.
Di niyo pembayaon so manga panga niyo a sopak ko kasorgaan aya pen o ba kano petero sa kapepangimporoan. 
Ka so kakiporo na kena a ba sii pekapoon sa sebangan o di na sii sa sedepan aya pen o ba sii sa pagabagatan
Ka so den so Tohan i pepangokom ipembaba iyan so isa na ipeporo iyan so ped.
Ka sisii ko lima o Allah so isa a tagayan a tetebira sa mabisa a arak a katitimplaan. Pegododen iyan na so langon o manga rarata a taw sa doniya na pengongosipen iran ai minom taman ko bageber iyan.
Ogaid na so saken on peman na kelalayon ako tero makapantag ko Tohan o Yakob ndidaon ko sekaniyan a manga podi.
Katawan den so Tohan sii sa Yoda kababantogan so Ingaran iyan sii sa Israil.
So barombarong iyan na sii sa Yarosalim so kadena iyan na ndodoo sa Siyon.
Roo niyan piyamotol so pepamangikilat a manga gasa ago so manga kelong taman ko manga pedang a so manga gomaan ko katidawa.
Sayana ka a pesigay ago mala i gees hey Tohan ko kapetondagay ngka ko manga palaw a miyakataban ka ko manga ridoay ngka.
So manga wawaraw a sondaro na miyamakakelit a piyanabanan ipakatotorog iran so kaposposan a torog iran da den a isa bo sangkoto a manga sondaro a ba niyan magaga nggolalan so kapasang iyan.
Sii ko kiyambongeti ngka kiran hey Tohan o Yakob na ndatar so manga koda ago so kikokoda on a palaya den minilampes a kipipinsanen.
Seka bo seka den i patot a ikelek. Antawaa i pekatindeg ko hadapan ka igira a kiyararangitan ka?
Poon sa kasorgaan na miyokas ka sa kokoman na miyalek so doniya ago rominek
Isako mbowat ka a pengokom hey Tohan sa kasebeta ngka ko langon a peperasain ko doniya.
Matamataan a pekipodi reka baden so kapekerarangiti ngka ko manosiya na siran oto a pepekapagoyag ko rarangit ka na pepanga gegenggen.
Penggoraok ako ko Tohan sa tabang penggoraok ako ko Tohan sa kapakinega niyan raken.
Sii ko manga masa a kareregeni raken na di aken dii mbabanogen so Kadnan igira a gagawii na ipembayaw aken a manga lima ko a di den ndokawan ogaid na minda so ginawa ko o ba karinawi.
Igira a petedeman ko seka hey Tohan na makapeperego ako igira a pepamimikiran ako na pekikopay so niyawa ko.
Pegenggenen ka a kakepideng o manga mata ko na di ako makapetero sa tanto aken a kasososa.
Pepamikiren aken so miyanga iipos a gawii a so miyanga atey den a ragon.
Petademan ko so manga idaida aken igira a gagawii di ako dii makimbitiyarai ko poso aken na giyai i ipegise aken sa ginawa ko
Ino mangaday so Kadnan ba lalayon a katatalikodi niyan rektano? Ba di sekaniyan den pengalimo peroman?
Ba miyada den so gagaw niyan sa di den pekaasal? Ba dayon sa dayon a di kakitoman o manga initopa niyan?
Ba miyakalipat mangapedi so Tohan? Ba gominek sekaniyan mangalinggagaw ko kapekerarangiti ron?
Na pitero aken pen a Giyanan den i ikararata a ginawa ko ogaid na tedeman ko so manga ragon a kiyapayag o kapaar o Lebi a Maporo.
Penanademan ko so manga galebek o Allah oway tedeman ko so manga kabarakat ka ko miyanga oona a gawii.
Perasamen aken so langon a miyanga papasad ka ago di aken dii pendapatan so manga ala i gees a pinggolaola ngka.
Pamakinega niyo a manga pagtaw aken so manga ndao aken tagoa niyo sa ginawa so manga katero aken.
Pekaokiten aken so peteroon ko ko manga bayambayanan penggogod ako sa manga pageemaan ipoon ko miyanga oona a gawii
A so manga nganin a miyanga aneg tano ago piyanga totokawan ka miyapamanotol rektano den o manga lokes tano.
Di tano ini pagemaan ko manga mbawataan iran ka peyagen tano mambo ko pekasalono a manga taw so mapopodi a manga galebek o Allah so gees iyan ago so manga piyakamemesa a pinggolaola niyan.
Inimbaal iyan sa manga taritib so mbawataan o Yakob ago bigan iyan sa kitab so manga Israil na piyamando iyan pen so manga apo tano sa kipamangendaon iran on ko manga wata iran
Kaan katokawi mambo o pekasalono a manga taw a so manga wata a da pen milotad kaan iran peman matero ko manga wata iran.
Aya sabap iyan na an iran kasarigi so Tohan ago di iran den kelipatan so manga galebek o Tohan ka ba iran baden tomana so manga sogoan iyan
Ago an siran pen di sowa ko manga apo iran a mangatetegas ai i olo ago kisosopak a manga taw a da iran den pakaiklasa so poso iran ko Tohan ago so niyawa iran na kena a ba on mapaparatiyaya.
So manga mbawataan o Ipraim na apiya pen kikagogomaanan sa manga pana na miyakapeto siran ko gawii a kiyatidawa
Da iran nggolalanen so kapasadan o Tohan ago siyangka iran pen a kipaginetaon iran ko kitab iyan.
Kiyalipatan iran so miyanggolaola niyan a so manga piyakamemesa a piyakiilay niyan kiran.
Ka sii ko kamamasaan o manga apo iran na miyangembaal so Tohan sa manga kabarakat sii sa inged a Misir sii ko kapantaran sa Sowan.
Siray niyan so ragat na go piyakaokit iyan siran on ka piyakatindeg iyan so ig a datar o keleb.
Piyakiagak iyan siran ko gabon sii ko kadadaondaw ago so sindaw o apoy sii ko kagagawii.
Piyamensad iyan so manga ator roo ko disirto ka bigan iyan siran on sa ig a poon ko pitidaleman ko lopa
Piyakaliyo niyan so manga ig a sii miyakapoon ko mibobobong a lakongan na piyakaondas iyan on sa kababaan a datar o manga lawasaig.
Apiya pen ai na itataros iran den so di iran rekaniyan dii kapakandosa a pesopaken iran sii ko disirto so Lebi a Maporo.
Pitibaba iran a kiyatepengi ran ko Tohan ko kiyapamanton iran on sa pangenengken a maiinam iran.
Piyagitowito iran so Tohan a tig iran a Ba makagaga menat so Tohan sa pangenengken sii sangkai a disirto?
Matamataan den a isako mabasal iyan so lakongan na minibogowak on so ig na miyakapoon on mamangondas so manga lawasaig ogaid na ba tano niyan mambo kabegi sa paan? Ba niyan kapagadili sa sapo so manga pagtaw niyan?
Hey Tohan tiyarapas o manga kapir so inged a aya ngka kawali piseboan iran so soti a Timplo ngka na pinggegeba iran a Yarosalim.
So manga bangkay o manga oripen ka na piyakikan iran ko manga papanok sa kawang so sapo o manga kaom ka na inenat iran ko manga iila a binatang.
Piyakatoga iran a lagid o ig so rogo o manga pagtaw ngka sii ko mbalabala sa Yarosalim na da den a pekalebeng ko miyamatay.
Miyabaloy kami a songkai o manga siringan ami a di kami dii sodiin ago dii kela o melilibeta rekami a manga taw.
Ay katey niyan ya Allah? Ba taman sa pakataman a kapekerarangiti reka? Ba mitataros so kapekerab o kapepanaod ka a datar o apoy?
Pakamborngata ngka so gani ngka ko manga nasiyon a di ka iran kikilalaan ago sii ko manga ndatoan a di telo ko Ingaran ka.
Ka siyakab iran so manga mbawataan o Yakob ago liyaslas iran so inged a babalingan iran.
Di ngka rekami tenaan so manga dosa o manga apo ami kapediin kami ngka nggagaan ka tanto kami den a minibaba.
Lindinga kami ngka hey Tohan a pepekasabet rekami sabap ko bantogan o Ingaran ka panabangi kami ngka ago rilaan ka so manga dosa mi sabap ko Ingaran ka.
Ino kami pen miise o manga nasiyon a Anda so Tohan iyo? Pakitokawi ngka ko manga nasiyon sii ko kakemasai ami ron a ipeseop ka so kapekatogaa ko rogo o manga oripen ka.
Misampay reka so dii kapakaperego o miyanga bibiyag. Nggolalan ko kala a ka i kapaar na pakapagoyaga ngka so siran oto a miyatendo a pemamonoon.
Badali ngka sa makapito takep ko manga siringan ami so manga songka a inipanonongka iran reka hey Kadnan.
Pamakinega kami ngka hey Tomatagikor sa Israil seka a pegagak ko manga mbawataan o Yosop a lagid o talon. Hey seka a kokorsi sii ko poro o piyagtaotaw a manga malaikat na sindaw ka
Sii ko kamamasaan o Ipraim Baniyamin ago Manasih. Pokawa ngka so bager ka na songowi kami ngka sa kasabeta ngka rekami.
Pakaasala kami ngka hey Tohan. Pakaliwanaga ngka rekami so paras ka kaan kami masabet.
Ya Allah a Lebi a Mamaapaar a Tohan ay katey pen a kapekerarangiti reka ko kapepangangarapan o manga pagtaw ngka?
Aya pangenengken a piyakikan ka kiran na manga lo piyakiinoman ka kiran so manga ladiya a kikapepeno a lo.
Biyaloy kami ngka a dii pepawalaan o manga siringan ami na pepagongatongaten kami o manga ridoay ami.
Pakaasala kami ngka hey Tohan a Lebi a Mamaapaar. Pakaliwanaga ngka rekami so paras ka kaan kami masabet.
Piyakaliyo ngka sa Misir so isa a waged a obas piyamogaw ngka so manga nasiyon ko inged iran na ron ka ini piyamola.
Tiyagaran ka sa kaden a ketoan iyan na mimbekaw ini sa madalem na minipeno ko dalem a inged.
Kiyasapengan so manga palaw o along iyan na kiyatanongan o manga sapak iyan so manga ala a kayo a sidro.
Domiyonapa pen so manga sapak iyan ko Ragat ago so manga roroni a sapak iyan na taman den ko Lawasaig a Yopratis.
Ino ngka nggebaa so manga alad iyan? Ka imanto na so langon a pepekasagad on na peperoropo ko onga niyan
So manga baboy sa kalasan na pepelomegen iran ai ago pepenganganen o manga iila a binatang.
Pagidaida kano sa kapekebabaya ko Tohan a bager tano ogiyab kano sa matanog ko Tohan o Yakob.
Pooni niyo so dii kamboboniboniyan tepia niyo so manga garingking na pakaoniya niyo so manga pipiya i oni a alpa ago kotiyapi.
Pegiyopa niyo so bogiyong igira a miseribolan ago igira mimbiring so olan sii ko gawii a kapepista tano
Ka giyai i taritib sa Israil a so sogoan o Tohan o Yakob.
Inibegay niyan ai a insarat ko manga mbawataan o Yosop isako magenebeneb siran sa inged a Misir a ron iran miyaneg so basa a da iran sabota.
Pitero iyan a Piyokas aken ko waga niyo so awid miyada rekano so kaaawid sa reban.
Sii ko kareregeni rekano na miyananalo kano na piyanabangan ko sekano. Poon ko gabon a dii ndadalendeg na inampon aken sekano tipengan aken sekano sii ko manga ig sa Miribah.
Pamakineg kano hey manga pagtaw aken ka pekaiktiyaren ko sekano hey Israil o ba ako niyo bo pekinega!
Di kano den tatago sa barahala aya pen o ba kano sodiyod ko katohanan o manga rait.
Saken so Allah a Tohan iyo a miyakaliyo rekano sa inged a Misir. Ngganga kano sebenar ka penoon ko so ngari iyo.
Ogaid na da ako pakinega o manga pagtaw aken giya Israil na di iran kabaya a kaparatiyayaa iran raken.
Kagiya ka maoto na inindarainon aken siran den ko kategas o poso iran kaan iran kapangonoti so baya a ginawa iran.
O ba ako bo pemakinega o manga pagtaw aken! O ba bo kedega o Israil so manga lalan aken!
Ka o magiyanan na kedaag aken somambot so manga ridoay iran ago kitana aken pen so lima ko ko manga soranga iran.
Siran oto a pekegowad ko Allah na pemakakipes ko hadapan iyan na ketatap so kandanega kiran sa taman sa pakataman.
Makadadarpa so Tohan ko kalilimodan sa kasorgaan sii ko look o manga pangongokom na pegokasan iyan siran sa kokoman
Ay katey o bibid a kapepangokom iyo ago so kaaampili niyo ko manga rarata a taw?
Panindegen iyo so kabenar o manga lolobay ago so manga ilo paginontolanen iyo so kikararasay ago so pepamakitabang.
Panabangi niyo so manga lolobay ago so manga miskin pokasa niyo siran ko lima o manga rarata.
Da den a katawan iyo. Da den a sasaboten iyo. Sii kano pelalakaw ko maliboteng so langon a manga onayan o doniya na palaya pekekokog.
Pitero aken a Manga tohan kano palaya kano manga wata o Lebi a Maporo.
Ogaid na pematay kano bo a datar o matag manosiya penga ooteng kano a lagid o ped a manga olowan.
Hey Tohan ko di ka baden rerenek di ka ndadarainon hey Tohan di ka baden gegenek.
Ilaya ngka ka dii mamisenga so manga ridoay ngka siran oto a pekegowad reka na pepamangimporoan.
Pepegopakat siran sa kiakal iran ko manga pagtaw ngka kekadiyatan iran sa marata so siran oto a pelindigen ka.
Itano roo a tig iran ka polangen tano so bangsa iran kaan di den kapenanademi so ngaran a Israil.
Maiisaisa so pamikiran iran ko kapepagopakat iran piyamagabangaan ka iran
So manga Idomiyo ago so manga Ismail so manga Mowabiyo ago so manga mbawataan o Hagar
So manga taw sa Gibal so manga Amoniyo so manga Amalik ago so manga Pilistiyo a rakes o manga kibabaling sa Tiro.
Lagid mambo a Asiriya a tomiyapi kiran a aya mabager a abanga o kiyababadan ki Lot.
Sayana a kebabayaan so kakadenan ka ya Allah a Lebi a Mamaapaar!
Pekikopay so niyawa ko ko kikakadaliin iyan ko manga lamalama o Timplo o Allah so poso ago so badan aken na ipenggoraok iran so oyagoyag a Tohan.
Apiya so kenti na miyakatoon sa walay ago so pen so ogona na mimbaal sa salag a ron iyan kelendemi so manga wata iyan sii ko obay o manga aparan ka ya Allah a Lebi a Mamaapaar a Dato aken ago Tohan ko.
Rarakmatan so siran oto a komakaden ko Walay ngka tatap a kapepodiya iran reka.
Rarakmatan so taw a sisii reka so bager iyan a madadalem ko poso iyan so kalawia niyan ko Palaw a Siyon.
Sii ko kapeterapas iran ko mamara a Balintad a Baka na pembalowin iran ai a darpa o manga bowalan so pen so pepenga babalaga a oran na mapepakapelinaw niyan ai.
Pepekabager siran sii ko kapelalakaw iran taman ko kapakapangadap o oman i isa kiran ko Tohan sii sa Siyon.
Pamakinega ngka so kapepangangarapan aken ya Allah a Lebi a Mamaapaar lekai ngka a tangila ngka hey Tohan o Yakob.
Ilaya ngka so dato a aya rekami pelinding hey Tohan kalimoon ka sekaniyan a miyapili i ka.
Lebi a mapiya so salongan sii ko manga lamalama ngka a di so sanggibo a gawii ko salakaw a darpa. Tomoon ko a kapakatitindeg aken ko pintoan o Walay o Tohan aken a di so kapakababaling aken ko manga kakadenan o manga rarata.
Ka so Allah a so Tohan na aya alongan ago kelong pembegay so Allah sa limo ago pangkatan da den a mapiya a nganin a ba niyan pepanganogoni ko siran oto a pepaginetaw a da a daway niyan.
Inikalimo o ka den so inged ka ya Allah piyakaasal ka so kapepekapiya o manga mbawataan o Yakob.
Inirila a ka so kadostaan o manga pagtaw ngka ago tiyambonan ka so langon a dosa iran.
Piyakada a ka so langon o rarangit ka ago piyakalenggaw ngka so pesokeyaw a gani ngka.
Pakaasala kami ngka peroman hey Tohan a pepekasabet rekami na geneki ngka so kapagootegi ngka rekami.
Ba dayon sa dayon a kapekerarangiti ngka rekami? Ba ngka tatarosen so gani ngka taman ko kapepamagapidapid o masa?
Ba kami ngka di pagoyaga peroman kaan mabebaya reka so manga pagtaw ngka?
Pakiilain ka rekami so da a ikeda iyan a gagaw ngka ya Allah na nggolalanen ka rekami so kapepanabet ka.
Pemakinegen ko so peteroon o Tohan a so Allah ka ipetopa niyan so kapakalilintad o manga pagtaw niyan a so manga kaom iyan ogaid na disomala a di siran den kesoy ko kalalalongan.
Matamataan a marani so kapepanabet iyan ko siran oto a maaleken rekaniyan kaan makakaden so bantogan iyan sii ko inged tano.
So gagaw ago so tito a benar na makapetoona siran so kaontol ago so kalilintad na makapagareka.
So tito a benar na meretok sii sa doniya na tolong so kaontol roo sa kasorgaan.
Matamataan a imbegay o Allah so kamapiyaan na pagodaren so lopa tano.
Lekai ngka a tangila ngka ya Allah na go ako ngka pamakinega ka miskin ako ago kadodowaanan.
Ipata ngka so kaoyagoyag aken ka magiiklas ako reka. Seka i Tohan ko sabeta ko ngka a oripen ka ka somasarig ako reka.
Kalimoon ako ngka hey Kadnan ka sii ako reka pepananalo sa mababasa alongan.
Pakapiyaa ngka so ginawa o oripen ka ka sii aken reka ipepangadap so niyawa ko hey Kadnan.
Mapiya ka Kadnan ago dii meririla mitataralo reka so kapepangalinggagaw ko langon a pepananalo reka.
Pamakinega ngka so kapepangangarapan aken ya Allah tagoa ngka sa ginawa so kapenggoraok aken sa kapedi.
Sii ko masa a kakeregeni raken na telowan ko seka ka pagamponen ako ngka.
Sii ko manga tohan na da den a ba ngka on datar hey Kadnan aya pen o ba aden a manga galebek a ba miabay ko manga galebek ka.
So langon o manga bangsa a inaden ka na pemakaoma ago pemanodiyod ko hadapan ka hey Kadnan na mbantogen iran so Ingaran ka.
Ka mala ka i gees a dii nggolaola sa manga piyakamemesa seka bo i Tohan.
Toroon ka raken so lalan ka ya Allah ka lomalakaw ako ko tito ngka a benar timana ngka so poso aken sa kikaleken iyan ko Ingaran ka.
Podin ko seka hey Kadnan a Tohan ko sa iklas ko poso aken na mbantogen aken so Ingaran ka sa taman sa pakataman.
Ka tanto a mala so kapepangalinggagaw ngka raken siyabet ka so niyawa ko ko pitidaleman ko darpa o miyamatay.
Biyangon o Allah so onayan o siti niyan sii ko Soti a Palaw.
Tanto niyan a pekebabayaan so manga gimowa a Siyon a di so langon a babalingan o manga Israil.
Kababantogan so manga nganin a dii matero makapantag reka hey siti o Tohan
Pagalowin ko a Misir ago Babiloniya a ped ko siran oto a makakikilala raken so pen so Pilistiya ago giya Tiro a rakes o Itiyopiya na peteroon ko a Giyangkai a taw na inimbawata roo sa Siyon. 
Matamataan a aya mapetero makapantag sa Siyon na Giyangkai ago giyangkanan a taw na minimbawata on na so den so Lebi a Maporo i makapembeken on.
Isorat o Allah ko kasosoratan ko manga bangsa a Giyangkai a taw na inimbawata sa Siyon.
Ya Allah a Tohan a pesebet raken gagawii daondaw na penggoraok ako sii ko hadapan ka.
Misampay reka so kapepangangarapan aken lekai ngka so tangila ngka ko kapenggoraok aken.
Ka miyasemo so niyawa ko ko manga karomasayan na pepekadaseg so kaoyagoyag aken ko kobor.
Ibibilang ako a ped ko siran oto a pepanga aaloganen ko galebo lagid ako o mama a da den a bager iyan.
Maaped ako ko miyamatay a minindarainon a datar ako o siran oto a miyapamono a kikaiiga ko kobor a di ngka den ketademan a miyabelag siran ko kapetebangi ngka kiran.
Tiyago ako ngka ko didadidalem o galebo sii den ko miyakaliboliboteng ko kadaleman.
Tanto raken a pekidag so gani ngka inikolob ka raken so langon o manga begel ka.
Indikir aken so da a ikeda iyan a gagaw o Allah sa taman sa pakataman pekitokawan o ngari aken so kasasarigi reka sii ko langon a kapepamagapidapid o masa.
Ka katawan aken a makambebeken sa dayon sa dayon so gagaw ngka ago piyakatikna a ka so kasasarigi reka sii ko manga langit.
Pitero o ka a Inimbaal aken sa kapasadan so mama a miyapili aken ka inisepa aken ko Daod a oripen aken a
Tetapen ko sa dayon sa dayon so kebabadan reka na pakapembekenen ko so korsi i ka sii ko langon a kapepemagapidapid o masa.
Pepodin o manga langit so manga piyakamemesa ngka ya Allah ago so pen so kasasarigi reka sii ko kalilimod o kikasosoti.
Ka antawaa sii sa kawang i kiabay ko Allah? Antawaa ko manga kaaden sa kasorgaan i kelagidan ko Allah
A so Tohan a tanto a ipekelek sii ko pepagopakat a kikasosoti ago lebi a pagaadatan a di so langon a lomilibet on?
Ya Allah a Lebi a Mamaapaar a Tohan antawaa i datar ka? Mabager ka ya Allah na lilibeten ka o kasasarigi reka.
Seka i makapapaar ko pendaleg a ragat igira a dii mbegel sa manga ala na seka i pepekalengen on.
Seka i somiyasa ko Rahab a so piyakalekelek a binatang a aya niyan inipatay iniparak ka so manga ridoay ngka a nggolalan ko mabager a barokan ka.
Rek ka so manga langit na rek ka pen so lopa seka i miyangon ko doniya ago so langon o matatago on.
Seka i miyaden ko pagotaraan ago so pagabagatan so palaw a Tabor ago giya Hirmon na pepelalalis sa kapekebabaya sabap ko Ingaran ka.
Mala i gees so barokan ka. Mabager so lima ngka maporo so kawanan a lima ngka.
So kaontol ago so kokoman na aya kaoonayan o korsi i ka so kapangalinggagaw ago so tito a benar na pepangonaan reka.
Sayana a mapipiya a ginawa o siran oto a miyasowa iran so kapamesegi ran reka sa kapekebabaya a pelalakaw siran ya Allah ko kaliwanag o paras ka.
Ipekebabaya iran so Ingaran ka sa mababasa alongan na ipepangandag iran so kaontol ka.
Ka seka i kababantogan a bager iran na sabap ko limo o ka na pekipangkat so gees ami.
Matamataan a rek o Allah so dato ami a aya mi kelong sekaniyan na rek o Soti a Tohan o Israil.
Hey Kadnan seka den i babalingan ami ko langon o miyanga iipos a kapepamagapidapid o masa.
Sa da pen kibayanen ko manga palaw o di na so kiyalimbaga ngka ko lopa ago so doniya apiya ipoon sa poonan ago taman sa pakataman na seka den i Tohan.
Pepakasonoden ka so manosiya ko bayanek a di ngka dii teroon a Sonod kano hey manga wata o manosiya.
Ka so makasanggibo ragon ko kapembilanga ngka on na datar bo o kagai a miyaipos den o di na lagid o sapokaw sii ko kagagawii.
Pepayopasen ka so manosiya a datar o reges somasagad siran baden a datar o kapakatorog. Lagid siran o otan a pereti ko kapipita
A apiya pen sii ko kapipita na pegto ini ago lomolombay na amay ka magabi na kelas ago kelayon.
Matamataan a pekeiped kami o rarangit ka ago pepanga aalek sabap ko gani ngka.
Tiyago o ka ko kabebelengan ka so manga kadostaan ami ago so mapageema a manga dosa mi sii ko kalilindawan on o kamamasaan ka.
Ka pepamanagad so langon o manga gawii ami a mapapadalem ko rarangit ka pekepopos so manga ragon ami a lagid o kapengginawa sa madalem.
Aya kalendo o omor ami na pito polo ragon o di na walo polo ragon o aden pen a bager ami. Ogaid na so kipepaginetaon ami ron na baden kandokaw ago rata a ginawa. ka magaan bo a kasegad iran na kedadas kami bo.
Antawaa i matao ko bager o rarangit ka? Ka so gani ngka na lagid sa kala o kipekeleken reka a mapapatot reka.
Kagiya ka maoto na pangendaon ka rekami so kapamagitong ko manga gawii ami kaan mapamola so ongangen ko poso ami.
Lokei kami ngka ya Allah! Ay katey niyan? Pangalinggagaon ka so manga oripen ka.
Pakaosoga kami ngka ko gagaw ngka oman mapita kaan kami makapagidaida sa kapekebabaya ago makapiya a ginawa mi ko langon o manga gawii ami.
Pakapiyaa ngka a ginawa mi a lagid sa kadakel o manga gawii a kiyarasaya ngka rekami a lagid sa kadakel o manga ragon a kiyapakapanagad ami ron sa marata.
Mapakiilay ko manga oripen ka so galebek ka ago so bantogan ka sii ko manga moriyataw iran.
Saden sa komakaden ko kalilindongan o Lebi a Maporo na pekadarpa ko along o Lebi a Mabager.
Peteroon ko ko Allah a Seka i apasa aken ago kota a aya ko Tohan a sasarigan aken.
Matamataan a sekaniyan i pekalidas reka ko litag o panganganop ago sii ko pekapatay a paniyakit.
Ndalongan ka niyan ko bombol iyan na sii ko didalem o manga papak iyan na ron ka pekaapas so kasasarigi rekaniyan na aya ngka kelong ago raben.
Di ngka den ikewan so piyakalekelek igira a kagagawii o di na so gasa a pelayog ko kadadaondaw
O di na so paniyakit a magaayan ko maliboteng aya pen o ba so kabinasaan a pemakalaslas ko keoto a alongan.
Ka apiya pen penga ooteng so nggibowan ko kilid ka ago sapolo nggibo sii ko kawanan ka na di reka den ai pekadaseg.
Pakapembantay baden so manga mata ngka ko kapagilaya ngka ko kandanega ko manga rarata.
Kagiya so Lebi a Maporo a aya ngka apasa na miyabaloy ngka pen a babalingan ka
Na da den a marata a ba reka pekatana aya pen o ba aden a kasiksaan a makadaseg ko barombarong ka.
Ka sogoon iyan so manga malaikat iyan mipantag reka sa kapagipata iran reka ko langon a di ngka dii nggolaolaan.
Papaladen ka o manga lima iran kaan di kisosong so ai ngka ko ator.
Ndapoan ka so arimaw ago so darpo pelomegen ka so mangoda a arimaw ago so nipay.
Sabap sa pekebabayaan ako niyan a tig o Allah na penabangan ko sekaniyan pelindingen aken den ka kagiya kikilalaan iyan so Ingaran aken.
Telowan ako niyan na pagamponen ko sekaniyan keped ako niyan sii ko masa a kasasamok pokasen aken ago ipengkat aken sekaniyan.
Sayana a mapiya so kapepanalamati reka ya Allah ago so kapendidawa a manga podi ko Ingaran ka hey Lebi a Maporo
Ago so kapepakalangkapa ko gagaw ngka oman mapita ago so kasasarigi reka oman gagawii
A sasartaan o sengkoan o sapolo i tapes a kotiyapi ago so boniboniyan a alpa.
Ka piyakapiya ngka a ginawa ko a nggolalan ko miyanggolaola ngka ya Allah pepagidaida ako sa kapekebabaya sabap ko miyanga papasad o manga lima ngka.
Sayana a kababantogan so manga pasad ka ya Allah tanto a madalem so manga pamikiran ka!
So boda a taw na di niyan katawan ago so pen so manga lalong na di iran kesabot
A apiya pen mereretok so manga rarata a taw a datar o otan ago pepekarimpoong so langon a dii mbabaradosa na ba siran baden kebinasa sa dayon sa dayon.
Ogaid na seka ya Allah na lebi a maporo sa taman sa pakataman.
Ka matamataan a so manga ridoay ngka matamataan a so manga ridoay ngka na penga dadadas kiparak so langon a dii mbabaradosa.
Ogaid na inipangkat ka so panga aken a lagid o manga panga o maila a mama a sapi kiyalanaan ako sa bago a lana.
Kiyabantayan o manga mata ko so kiyatabana ko manga soranga aken na miyaneg o tangila ko so kiyabinasa o manga rarata a romirido raken.
So manga oontol a taw na pemakarimpoong a lagid o kayo a korma pemangeto siran a datar o kayo a sidro sa Libanon.
Sii siran miyapamola ko Walay o Allah na pekarimpoong siran ko manga lamalama o Tohan tano.
Pemangonga siran pen sii ko kapenga lolokes iran a lalayon siran malimegas ago pepemakalombay
Ndadato so Allah ndiditar sekaniyan sa menang ndiditar so Allah sa menang na sesambitan pen sa bager. So doniya na makambebeken piyapiya a di den kiiseg.
Makambebeken so korsi i ka ipoon ko miyanga oona a gawii kapapantagan ka den ipoon ko da a poonan iyan a masa.
Minigorong o manga ragat ya Allah minigorong o manga ragat so kapendaleg iran minigorong o manga ragat so manga ala a begel iran.
Ogaid na mabager a di so daleg o madakel a ig ago mabager a di so manga ala a begel sa ragat na mabager so Allah roo sa poro.
Ya Allah a so Tohan a peseop hey Tohan a peseop na peyag ka.
Mbowat ka hey Pepangokom ko doniya badalen ka ko pepamangimporoan so patot kiran.
Ay katey a dii kakeriyala o manga rarata a taw ay katey niyan ya Allah?
Di siran dii teyak sa katekabor dii mbantogan so langon a dii mbabaradosa.
Pesesaan iran so manga pagtaw ngka ya Allah pepelolopiten iran so kawali ngka.
Itano ka pagidaidaan tano sa kapipiya a ginawa so Allah melalalis tano sa kapekebabaya ko Lakongan a pesebet rektano.
Mangadap tano rekaniyan a pepanalamat na pagidaidaan tano sekaniyan sa matanog a sasartaan o dii kamboboniboniyan.
Ka so Allah na aya mala a Tohan ago so mala a Dato a maporo a di so langon a tohan.
Sii sa lima niyan so manga kadaleman ko doniya na rek iyan so manga lipompongan o manga palaw.
Rek iyan pen so kalodan ka sekaniyan i mimbaal on na linimbag o lima niyan so kalopaan.
Itano roo ka romoko tano sa kasimba somodiyod tano ko hadapan o Allah a miyaden rektano.
Ka sekaniyan i Tohan tano na manga taw tano a aya niyan talon a so manga bilibili a tatagikoren iyan. O ba niyo bo pekinega imanto so sowara niyan!
Di niyo pekategasa so manga poso iyo a datar o manga apo iyo sii sa Miribah a datar o siyowa iran sangkoto a gawii sii sa Masah ko disirto
A ron ako iran tipengan ago tiyokawan apiya pen kiyabantayan iran so miyanggolaola ko.
Sii ko soled o miyakapat polo ragon na kiyararangitan aken angkoto a manga taw pitero aken a Siran so manga taw a pekedadag so manga poso iran na da iran den katokawi so manga okitokit aken.
Pagidaidai niyo so Allah sa bago a dikir pagidaidai niyo so Allah hey dalem a doniya.
Pagidaidai niyo so Allah na podiya niyo so Ingaran iyan gawii gawii den na pakalangkapa niyo so kapepanabet iyan.
Payaga niyo so bantogan iyan sii ko manga nasiyon ago so manga piyakamemesa niyan sii ko langon a manga bangsa.
Ka mala so Allah a sayana a mapopodi patot a lebi a kipekeleken on a di so langon a tohan.
Ka so langon a katohanan o manga nasiyon na matag baden barahala ogaid na so Allah i miyakambaal ko manga langit.
Oonotan sekaniyan o menang ago pangkatan so bager ago kataid na sisii ko soti a darpa iyan.
Papalada niyo ko Allah hey manga bangsa o manga taw papalada niyo ko Allah so bantogan ago bager.
Papalada niyo ko Allah so bantogan a kak o Ingaran iyan wit kano sa pamemegayan na soled kano ko manga lamalama niyan.
Simba kano ko Allah a ndiditar kano sa kasosoti tebeker kano ko hadapan iyan hey dalem a doniya.
Teroa niyo sii ko manga nasiyon a Ndadato so Allah. Miyapakambeken so doniya a di den kiiseg kokomen iyan so manga taw sii ko katito.
Mabebaya so manga langit makapiya a ginawa o doniya domaleg so ragat ago so langon a madadalem on
Ndadato so Allah pakapiyaa ngka a ginawa ngka hey doniya kabebaya kano langon a manga polo sa ragat.
Mililibet rekaniyan so manga gabon ago maliboteng so kaontol ago so katito na aya kaoonayan ko korsi iyan.
Manongonaan rekaniyan so apoy a pepamanotong ko manga ridoay niyan ko mbalabala.
So manga kilakilat iyan na pepekalindaw ko doniya pekeilay ini o lopa na petebaden.
Pekelanag so manga palaw a datar o taro sii ko hadapan o Allah sii ko hadapan o Kadnan o dalem o doniya.
Pepakalangkapen o manga langit so kaontol iyan na pekeilay o langon o manga bangsa so bantogan iyan.
Makapekeya so langon a pepamanimba sa pimbobontalan a manga katohanan a so siran oto a ipetekabor iran so manga barahala iran. Sodiyodi niyo so Allah hey langon iyo a manga tohan!
Pekeneg a Siyon na mapipiya a ginawa niyan na mabebebaya so manga iito a inged sa Yodah sabap ko manga kokoman ka ya Allah.
Ka seka ya Allah i Lebi a Maporo ko dalem a doniya lebi ka a maporo a di so langon a tohan.
Sekano a pekebabaya ko Allah na kagowaden iyo so marata ka pepagipaten iyan so kaoyagoyag o manga kaom iyan na pembokaan iyan siran ko lima o manga rarata.
So kaliwanag na pesindaw ko manga oontol ago so kapipiya a ginawa sii ko manga titito i poso.
Pagidaidai niyo sa bago a dikir so Allah ka minggolaola sekaniyan sa manga piyakamemesa. Ininggolalan o kawanan a lima niyan ago so soti a barokan iyan so kiyapakataban iyan.
Piyakitokawan den o Allah so kapepanabet iyan ago miyapayag iyan so kaontol iyan ko kapegilaya on o manga nasiyon.
Kiyatademan iyan so da a ikeda iyan a gagaw niyan ago so kasasarigi rekaniyan sii ko manga mbawataan o Israil na miyailay o langon a taw ko pirowarowangan o doniya so kapepanabet o Tohan tano.
Pelalalis kano sa kapekebabaya ko Allah hey dalem o doniya pameseg kano sa matanog ago pagidaida kano sa manga podi a sasartaan o dii kamboboniboniyan.
Pangotiyapii niyo so Allah pangotiyapii niyo a rakes o oni a kapamagidaida
A sasarenganen o manga kornita ago so oni a kapepamogiyong pelalalis kano sa kapekebabaya ko hadapan o Allah a so Dato.
Daleg ka hey ragat ago so langon a madadalem reka giya doniya ago so langon a kibabaling on.
Ndadaopay kano a manga lawasaig pagidaida sa kapekebabaya hey langon iyo a manga palaw
Ndadato so Allah Tebeker kano a manga nasiyon. Kokorsi sekaniyan ko kaporoan o piyagtaotaw a manga malaikat ko Kaban sa Kapasadan pelinog ka hey doniya.
Mala so Allah sii sa Siyon mipapangkat sekaniyan a maporo ko langon a nasiyon.
Mapodi iran so kababantogan ago piyakalekelek a Ingaran iyan ka soti sekaniyan.
Hey mabager a Dato pekebabayaan ka so kokoman miyapakambeken ka den so katitito ininggolalan ka so kokoman ago kaontol sii ko manga mbawataan o Yakob.
Bantoga niyo so Allah a Tohan tano ago simba kano sii ko dadapoan iyan soti sekaniyan.
So Mosa ago so Aron na ped ko manga imam iyan na so Samowil na ped ko miyamananalo ko Ingaran iyan miyananalo siran ko Allah na inampon iyan siran.
Sii ko mapopolaos a gabon na inimbitiyarai niyan siran na tiyoman iran so manga sogoan iyan ago manga taritib a inibegay niyan kiran.
Ya Allah a Tohan ami na inampon ka so manga pagtaw ngka sii ka kiran a paririla a Tohan apiya pen inidaneg ka kiran so manga dosa iran.
Bantoga niyo so Allah a Tohan tano ago simba kano roo ko soti a palaw niyan ka soti so Allah a Tohan tano.
Pelalalis kano sa kapekebabaya ko Allah hey dalem a doniya.
Panalagadi niyo so Allah sa kapipiya a ginawa pangadap kano ron a pepamagidaida sa kapekebabaya.
Kilalaa niyo a so Allah i Tohan. Sekaniyan i mimbaal rektano na rek tano niyan sektano i manga pagtaw niyan a so manga bilibili a tatagikoren iyan.
Soled kano ko manga gimowa iyan a rakes o kapepanalamat ago sii ko manga lamalama niyan a sarta o kapepemodi panalamati niyo sekaniyan ago podiya niyo so Ingaran iyan.
Ipegidaida aken so gagaw ago so katito seka ya Allah i pegidaidaan ko sa podi.
Pagiktiyaran ko o ba o ba aden a daway o sowasowai aken anda i kapekatalingoma ngka raken? Maginetaw ako a maliwanag i poso sii ko soled o walay aken.
Da den a tegoon ko a marata ko danga o manga mata ko. Ipekegowad aken so manga olaola o siran oto a petelikod ko Allah di raken den ai pekakapet.
So bibid a poso na pengimbelag raken da den a kamarataan a ba aken tegoa sa ginawa.
Apiya antawaa i pepamaganta ko siringan iyan sa masolen na mbinasaan ko sekaniyan saden sa mipoporo so manga mata niyan ago dii tekabor so poso iyan na di aken pesebaran.
Pamakinega ngka so kapepangangarapan aken ya Allah misampay reka so kapenggoraok aken sa tabang.
Di ngka raken pegmaa so paras ka igira a kareregenan ako. Lekai ngka raken so tangila ngka ampona ko ngka nggagaan ko katelowi aken reka.
Ka dii senaw so manga gawii aken a lagid o bel na pepowaga so manga tolan aken a datar o sisii ko apoy.
Pesekit so poso aken ago pekelayon a lagid o otan ka apiya so kakena ko ko pangenengken aken na pekelipatan ko.
Sabap ko matanog a di aken dii kapakaperego na domedeket so kobal ko tolan aken.
Lagid ako o banog sii ko disirto ago lagid o bengit ko matatanaw a kaden.
Pegiga ako a di torogen miyabaloy ako a lagid o matatawantawan a kenti sii ko atep o walay.
Mababasa alongan a kapepagitowitoa raken o manga ridoay aken so pepemagongatongat raken na miyakowa iran a sinta so ngaran aken.
Podiya ngka so Allah hey niyawa ko. Hey dalem a ginawa ko podiya ngka so soti a Ingaran iyan.
Podiya ngka so Allah hey niyawa ko na di ngka pelipati so langon a kamapiyaan iyan reka.
Iperila iyan so langon a dosa ko ago pembolongan iyan so langon a gedamen aken.
Pegaonen iyan so kaoyagoyag aken ko kobor ago pesengkadan ako niyan sa gagaw ago kapedi.
Pepakaosogen iyan so kaoyagoyag aken sa manga pipiya a nganin a aya kapepekaasal o kangoda ko a datar o agila.
Dii nggolalan o Allah so kaontol ago kokoman para ko langon a kilolopiten.
Piyakitokawan iyan ko Mosa so manga takdir iyan na piyakiilay niyan ko manga taw sa Israil so manga galebek iyan.
Masalinggagaw ago makalimoon so Allah a kena a ba malebod kararangiti ago mala i kapedi.
Kena a ba sekaniyan lalayon dii mbonget aya pen o ba niyan pakaangeda sa ginawa sa dayon sa dayon so oteg iyan.
Kena a ba niyan rektano ipetena so patot ko manga dosa tano aya pen o ba niyan rektano badalen so makaaayon ko manga kamarataan tano.
Ka lagid sa kaporo a langit sii sa doniya so kala o gagaw niyan ko siran oto a maaleken on
Na so kawatan a sebangan sa sedepan na aya den kawatan a kiyabelaga niyan rektano ko manga sala tano.
So kikakapediin o ama ko manga wata iyan na aya mambo kipekepediin o Allah ko siran oto a maaleken on.
Ka katawan iyan o antonaa i pimbaalan rektano katatanodan iyan a matag tano baden bayanek.
Makapantag ko manosiya na so omor iyan na lagid o otan ka pepekalombay sekaniyan a datar o obarobar ko pangomaan
Na amay ka samberen a ndo na keda bo ini na di den ketademan o darpa iyan.
Ogaid na ipoon sa poonan na taman den sa pakataman so kipepangalinggagaon o Allah ko siran oto a maaleken on na tatap pen so kapagiinontolani niyan ko manga wata o manga wata iran
A so siran oto a petoman ko kapasadan iyan ago tomatanod ko manga sogoan iyan sa kapeperatiyayaa iran on.
Piyakambeken o Allah so korsi iyan roo sa kasorgaan na so ndatoan iyan na aya mamaapaar ko kalangolangon.
Podiya niyo so Allah hey manga malaikat iyan a mangaala i gees a tomotoman ko ipesogo iyan ago pepamaratiyaya ko manga katero iyan.
Podiya niyo so Allah hey langon a manga kaaden iyan sa kasorgaan a so pepamanalagad on a dii nggolaola ko kabaya iyan.
Podiya ngka so Allah hey niyawa ko. Ya Allah a Tohan ko tanto ka a kababantogan. Ndiditar ka sa menang ago pangkatan
Kokokosan ka a ginawa ngka sa tihaya a datar o gerab. Kiyayat ka so manga langit a datar o sayap
Na inibetad ka ko manga ig on so manga dolog o manga rowang ka sa poro. Pembalowin ka a karo ngka so manga gabon na pepegeda ka ko manga papak o ndo.
Pembalowin ka so manga ndo a manga talasogoay ngka ago so manga kadeg o apoy a aya reka pepemanalagad.
Biyangon ka so doniya ko manga kaoonayan on na di den kiiseg sa taman sa pakataman.
Inisapeng ka on so kalodan a lagid o nditaren na somiyangkap so manga ig ko poro o manga palaw.
Ogaid na sii ko kiyambonget ka na miyamalagoy so manga ig sii ko kiyaoni o dalendeg ka na miyamangawa siran nggagaan.
Miyamanoga siran ko liyawaw o manga palaw na miyamangondas sa baba ko manga balintad roo ko darpa a singgayan ka kiran.
Mitad ka sa temanaan a di iran kelepas kaan di den kapeperomani a kiyalapayi ran ko doniya.
Pepamakambowaten ka so manga bowalan na pepemanoga so ig ko manga baogan ago pepemangondas ko pageleteletan o manga bobongan.
Pepekabegay ini sa panginginomen ko langon a binatang sa kalasan so manga iila a kimar na pepemolong siran on sa kawaw.
Dii sesalag so manga papanok ko marani ron a manga kayo di siran dii mamagoniyoniya sii ko manga sapak.
Poon ko manga rowang ka sa poro na pepakioranan ka so manga bobongan mipepeno ko doniya so onga o manga galebek ka.
Pepakatoon ka so manga otan a mapepenateb o manga pangangayamen ago so manga pamomolan a pekealimaan o manosiya kaan siran makakowa sa pereperan ko lopa
A so arak a ipekapiya o poso o taw so lana a ipekatenang o paras iyan ago paan a ipekabager o poso iyan.
So manga kayo o Allah na pepanga rarames piyapiya a so manga kayo a sidro sa Libanon a piyamola niyan.
Di on dii sesalag so manga papanok so talik na aden a walay niyan ko manga kayo a goo.
So manga poporo a palaw na aya kakadenan o manga saladeng na so manga ala a ator na aya apasa o manga taksing.
Inaden ka so olan a ipenanao ko manga mosim na katao den o alongan i kasedep iyan.
Ipetelingoma ngka so maliboteng na pekegagawii a mipegenebeneb o langon a binatang sa kalasan.
Pepemangengger so kangodaan a manga arimaw sii ko kapepanganopa iran ko kesikem iran a pepelolobaan iran so pangenengken a ipepegeper kiran o Allah.
Igira a pesebang so alongan na peliso siran komasoy sa kapeleko iran ko manga lowak iran.
Panalamati niyo so Allah na talowi niyo so Ingaran iyan pakitokawi niyo ko manga nasiyon so miyanggolaola niyan.
Pagidaidai niyo sekaniyan didawa niyo a podi bantaani niyo so langon a piyakamemesa niyan.
Selaselaa niyo so soti a Ingaran iyan makapiya a ginawa o siran oto a dii mbabanog ko Allah.
Panagontamani niyo so Allah ago so bager iyan mbabanoga niyo lalayon so paras iyan.
Tatademi niyo so piyakamemesa a manga galebek iyan so manga kabarakat iyan ago manga kokoman a miyatero iyan
Hey sekano a miyapamili iyan a manga mbawataan o Yakob a so kiyababadan ko Ibrahim a oripen iyan.
Sekaniyan so Allah a Tohan tano lomalangkap ko doniya so manga kokoman iyan.
Tatanodan iyan so kapasadan iyan sa taman sa pakataman a so manga katero a inisogo iyan ko sanggibo a manga apid
A so kapasadan a inembaalan iyan mipantag ko Ibrahim ago inisepa iyan pen ko Iskak.
Pimataanan iyan ai mambo ko Yakob a aya den kitab a so da a ikeda iyan a kapasadan ko Israil
A tig iyan a Imbegay aken reka so inged a Kanaan a aya ngka bagian a makewali ngka.
Samaoto na kena a ba siran madakel mataan a maito siran i bilangan na go mananangga siran roo.
Miyagenebeneb siran a di iran dii pakatetepasaan so manga nasiyon a poon ko isa a ndatoan na taman ko salakaw a ndatoan.
Ogaid na da den a sakataw bo a ba on piperowi o Tohan a makalopit kiran na pimbongetan iyan so manga dato sabap kiran
A tig iyan a Di niyo petekora so miyapamili aken a manga taw di niyo pemaratai so manga nabi aken.
Piyakitanaan iyan sa taon ko inged iran na bininasa niyan so langon a pereperan a ipekeoyag iran.
Ogaid na piyakaona niyan kiran so sakataw a mama a so Yosop a pipesa a oripen.
Tigel iran romantay so manga ai niyan na tiyagoan sa potaw a lig iyan
Na taman ko kiyatoman o miyaalamat iyan na tipengan sekaniyan o ba benar so miyatero o Allah.
Piyakisogoan sekaniyan o Solotan sa Misir na biyokaan iyan so ndadato ko manga taw na piyakaliyo niyan sekaniyan.
Piyakitendingan iyan ko Yosop so walay niyan na piyakindatoan iyan on so langon a kaaden iyan
Kaan iyan mipaar so manga sanasanaan o solotan ko kabaya iyan ago an iyan mipengendao so kaongangen ko manga pelokelokesen kiran.
Samaoto na miyakasong so Yakob sa Misir na komiyaden roo a mananangga ko inged a Ham.
Na tanto a biyabad o Allah so manga pagtaw niyan piyakandakel iyan siran ago biyaloy niyan a mabager a di so manga ridoay iran.
Kilid iyan so poso o manga Imisiren sa kikagowaden iran ko manga pagtaw niyan ago giya kapegopakati ran sa marata ko manga oripen iyan.
Mandiyadi na siyogo o Allah so oripen iyan a so Mosa ago so Aron a pinili iyan.
Piyakiilay iran ko manga Imisiren so manga nanao o Allah a so manga kabarakat iyan sii sa inged a Ham.
Tiyalingomaan ai o Tohan sa maliboteng na piyakalibotengan iyan so inged ka ba iran da masopak so manga katero iyan?
Biyaloy niyan a rogo so manga ig iran a inipamatay o manga seda on.
Miyapeno a babak so kalopaan iran taman ko manga rowang o manga olowan iran.
Mitero so Tohan na miyakatalingoma so makapal a manga rengit ago manga tendek ko pirowarowangan o lopa iran.
Biyaloy niyan a manga giyaw so oran iran a rakes o kilakilat a pepemangitras ko inged iran
Piyaminasa niyan so manga waged iran a obas ago manga kayo a higos ago piyanarisa iyan langon so manga kayo ko lopa iran.
Mitero sekaniyan na miyakatalingoma so manga tarapan a so bariboribo a manga roroni a tarapan
Na piyangangan iran so oman i pamomolan ko inged piyangangan iran so langon a pereperan ko lopa iran.
Podiya niyo so Allah. Panalamati niyo so Allah ka mapiya sekaniyan tatap so gagaw niyan sa taman sa pakataman.
Antawaa i makapetero ko manga ala i gees a galebek o Allah aya pen o ba niyan mapayag so langon a ipepodi ron?
Rarakmatan so siran oto a mananamar sa matito a kokoman a lalayon siran magiinontolan.
Tatademi ako ngka ya Allah amay ka ikelimo o ka so manga pagtaw ngka tabangi ako ngka amay ka sebeten ka siran
Kaan aken mailay so kapiya i bobolos o siran oto a piyamili i ka kaan ako makambagian ko kapekapiya a ginawa o nasiyon ka ago an ako makapangeped ko kapepamodi o kawali ngka.
Miyakandosa kami a datar o manga apo ami miyakasilay kami ago miyamakanggolaola sa kamarataan.
Isako ndodoo so manga apo ami sa Misir na da iran tagoa sa ginawa so manga piyakamemesa ngka roo da iran tademi so madakel a kinipangalinggagaon ka kiran ka ba siran den somiyopak roo ko kilid o Mariga a Ragat.
Apiya pen oto na siyabet iyan siran sabap ko Ingaran iyan kaan iyan kapakitokawi so kala iyan i kapaar.
Siyaparan iyan so Mariga a Ragat na kiyamaraan na go inagak iyan siran romipag ko kalodan a datar bo o sii pegokit ko disirto.
Siyabet iyan siran ko lima o siran oto a pekegowad kiran inaon iyan siran ko kapaar o manga ridoay iran.
Minikolob so ig ko manga ridoay iran da den a sakataw bo a ba kiran miyasama.
Mandiyadi na piyaratiyaya iran so manga katero iyan na inidikir iran so manga podi niyan.
Ogaid na da bo matey a kiyalipati ran ko pinggolaola niyan na da iran nayawa so toma niyan
Ka tanto siran a miyakala i napso sii ko disirto na tipengan iran so Tohan roo ko mitataog a kaden.
Kagiya ka maoto na inibegay niyan kiran so piyangni iran ogaid na tiyanaan iyan siran sa piyakalekelek a paniyakit.
Sii ko kampo iran na riniit iran so Mosa ago so Aron a masosoti ko Allah.
Na mingganga so lopa na liyamed iyan si Datan ago kiyatambonan on so pamiliya i Abiram.
Na sominila so apoy ko kitatampil kiran na riyarab o kadeg angkoto a manga rarata a taw.
Roo sa Horeb na mimbaal siran sa inisayan sa nati a sapi na sinimba iran angkoto a barahala a tiyowang.
Pisembi iran so kababantogan a Tohan iran ko inisayan sa sapi a pepanateb sa otan.
Piyakalipatan iran so Allah a somiyabet kiran ko kiyanggolaola niyan sa manga kabarakat roo sa Misir
A so manga piyakamemesa roo ko inged a Ham ago so piyamakalekelek a nganin sii ko Mariga a Ragat.
Sabap roo na pitero iyan a mbinasaan iyan so manga pagtaw niyan ogaid na tominindeg so Mosa a pinili iyan sii ko pageletan o Allah ago so manga pagtaw niyan a nggenggen sekaniyan ko gani niyan kaan iran di ikebinasa.
Oriyan oto na pisodi iran so mapiya a inged ka da iran paratiyayaa so initopa niyan.
Miyanarotaro siran baden ko soled o manga barombarong iran na da iran pakinega so sowara o Allah.
Kagiya ka maoto na inisepa iyan kiran a pakapepetapatain iyan siran roo ko disirto
Ago iperak iyan pen so kebabadan kiran sii ko manga inged a pakapepetapatain iyan siran sii ko salakaw a manga nasiyon.
Roo sa Piyor na miyangeped siran somimba ko barahala a Baal ago komiyan siran ko miyamangisapaat ko da a niyawa niyan a manga katohanan.
Piyakaperangit iran ko Allah ko manga pinggolaola iran na kiyatanaan siran a piyakalekelek a paniyakit.
Ogaid na tominindeg si Pinihas na ininggolalan iyan so kokoman na miyaren so paniyakit.
Na minibilang rekaniyan ai a kaontol iyan ko langon a masa sa taman sa pakataman.
Piyakaperangit iran peman so Allah sii ko manga bowalan sa Miribah na kiyabinasaan so Mosa sabap kiran
Ka piyakapagoteg iran so pamikiran iyan na inolopan sekaniyan tero sa di patot.
Da iran paminasaa so manga taw ko kinisogoon on kiran o Allah
Ka ba siran baden miyakipelook ko manga nasiyon ago siyowa iran so manga olaola iran.
Sinimba iran so manga barahala iran a aya kiran minilitag.
Piyangorban iran so manga wata iran a manga mama ago manga babay sii ko manga saitan.
Piyakatoga iran so rogo o da a manga peleng iyan a so rogo o manga wata iran a mama ago babay a inikorban iran ko manga barahala roo sa Kanaan na kiyaresikan sa rogo angkoto a lopa.
Piseboan iran a ginawa iran a nggolalan ko manga galebek iran na miyakasakoto siran sii ko miyanggolaola iran.
Sabap roo na somiyokeyaw so rarangit o Allah ko manga pagtaw niyan na inikasisingay niyan so kawali niyan.
Piyalad iyan siran ko lima o manga nasiyon na kiyandatoan siran o manga taw a pekegowad kiran.
Piyangarasiyan siran o manga ridoay iran ago miyapadalem siran pen ko kapaar iran.
Madakel den a kiyabokai o Allah ko manga pagtaw niyan ogaid na sii siran kakal ko kasopak na miyapepad siran baden sabap ko di iran dii kambaradosa.
Apiya pen oto na pekeinengka o Allah so kapekerasay iran igira a pekeneg iyan so kapenggoraok iran.
Sabap kiran na tiyademan iyan so kapasadan iyan na lomiyoke sekaniyan sabap ko kala iyan i gagaw
Panalamati niyo so Allah ka mapiya sekaniyan tatap so gagaw niyan sa taman sa pakataman.
Matero ini o siran oto a miyanga aaon o Allah a miyanga aaon iyan ko kapaar o ridoay
A piyanimo iyan a poon ko salakaw a manga inged a poon sa sebangan ago sa sedepan ago poon sa pagotaraan ago sa pagabagatan.
So ped kiran na miyanga tataap ko matatanaw a disirto a da den a ketoon iran on a lalan a kisong ko siti a kebalingan iran.
Miyaor siran ago miyawaw na pekikopay so niyawa iran.
Samaoto na gomiyoraok siran ko Allah ko kareregeni kiran na piyokas iyan siran ko karomasayan iran.
Inagak iyan siran ko mapantek a lalan taman sa minisampay siran ko siti a kebalingan iran.
Makapanalamat siran ko Allah ko da a ikeda iyan a gagaw niyan ago so manga piyakamemesa a pinggolaola niyan ko manosiya.
Ka pembolongan iyan so kawaw o pekewaw ago pepakaosogen iyan so pekeor ko manga pipiya a nganin.
So manga ped na kioontod ko maliboteng ago sii ko along o kapatay a kikakalaboson ago pepanga rarasay ko manga rantay
Sabap sa miyasopak iran so manga katero o Tohan ago miyasodi iran so toma o Lebi a Maporo.
Kagiya ka maoto na piyakipangalimbabaan iyan so ginawa iran ko pakadokaw a galebek miyamangirepang siran na da den a ba kiran pekaogop.
Samaoto na gomiyoraok siran ko Allah ko kareregeni kiran na siyabet iyan siran ko karomasayan iran.
Piyakaliyo niyan siran ko maliboteng ago so along o kapatay na piseredot iyan so manga rantay iran.
Makapanalamat siran ko Allah ko da a ikeda iyan a gagaw niyan ago so manga piyakamemesa a pinggolaola niyan ko manosiya.
Ka penggegebaan iyan so manga pintoan a tombaga ago pepamotolen iyan so manga galid a potaw.
Aden a ped a miyanga lalalong ko manga olaola iran a makasosopak na miyanga rarasay siran sabap ko manga dosa iran.
Miyagowad siran ko oman i pisosonan a pangenengken na miyakadaseg siran den ko gimowa o kapatay.
Samaoto na gomiyoraok siran ko Allah ko kareregeni kiran na siyabet iyan siran ko karomasayan iran.
Initoron iyan so katero iyan na biyolongan iyan siran na inilidas iyan siran ko kobor.
Makapanalamat siran ko Allah ko da a ikeda iyan a gagaw niyan ago so manga piyakamemesa a pinggolaola niyan ko manosiya.
Makapalad siran on sa manga soasoat a panalamat ago mapamanotol iran so manga galebek iyan a rakes o idaida a kapekebabaya.
So peman so manga ped na milayalayag ko kalodan a kipageeda sa manga kapal a di siran dii ndadagang sii ko manga ala a ragat.
Miyailay iran so manga galebek o Allah ago so manga piyakamemesa niyan roo ko kalodan.
Ka mitero sekaniyan na miyapakasamber iyan so sobosobo a inipamakala o manga bagel.
Pekibayaw siran ko langit ago pekibaba siran sa didalem na miyateno so inam iran sii ko piyakalekelek a miyaolaola iran.
Pekisasawiring siran ago pekeotengoteng a datar o kikabebereg na kiyadaan sa gona so langon a kapasang iran.
Mandiyadi na gomiyoraok siran ko Allah ko kareregeni kiran na piyakaliyo niyan siran ko karomasayan iran.
Piyakatareg iyan so sobosobo na lomingen so manga bagel.
Na miyabebaya siran kagiya makalintad na inowit iyan siran ko misosogod a kebayaan iran domongko.
Makapanalamat siran ko Allah ko da a ikeda iyan a gagaw niyan ago so manga piyakamemesa a pinggolaola niyan ko manosiya.
Mabantog iran sekaniyan sii ko kalilimodan ko madakel a taw ago mapodi iran ko dii timotimoan o manga pelokelokesen.
Pembalowin iyan so manga lawasaig a disirto ago so manga bowalan a mamara a lopa
So oodaren a lopa na pembalowin iyan a matimos a da a bali niyan sabap ko kamarataan o kibabaling on.
Pembalowin iyan so disirto a babasaken ago so mamara a lopa a manga bowalan
Na roo niyan pepakabalinga so kikaaaor kaan iran kabangoni sa siti a kapegingedan iran.
Peseod siran ko dii mbabasokan ago pepamolaan iran sa manga sapadan na mala a pekeragon iran on.
Rarakmatan iyan siran na tanto siran a pepekadakel na di niyan peperon o ba kekes so manga pangangayamen iran.
Igira a pekekekesan so kadakel o manga pagtaw o Tohan ago di siran dii mangalimbabaaan a nggolalan ko kapelolopit kapemorala ago kararasay
Na pepegitowitoon iyan so manga dato ago di niyan siran dii pakateataapen ko da den a lalan on a mitataog a kaden.
Ogaid na ipenggakap iyan so kikadodowaanan a poon ko karomasayan iran na pepakadakelen iyan so manga pamiliya iran a lagid o manga talon.
Pekeilay ini o manga titito ago pekebabaya siran ogaid na pepekakemed so langon o madodosa a taw.
Tetana so poso aken hey Tohan ko. Pegidaida ako ago pemboboniboniyan sa iklas ko ginawa ko.
Pagnaw kano hey kotiyapi ago alpa pokaon ko so sobo.
Penalamatan ko seka ya Allah sii ko madakel a taw ndidaon ko seka a podi sii ko manga nasiyon.
Ka makaoombaw ko manga langit so mala a gagaw ngka na go somosoko ko manga gabon so kasasarigi reka.
Pakiilain ka hey Tohan ko so pangkatan ka a maporo a di so manga langit lomangkap so bantogan ka ko dalem a doniya.
Sabeten ka rekami so kawanan a lima ngka ampona ngka so pangni aken kaan kapanabangi so siran oto a pekebabayaan ka.
Mitero so Tohan sii ko soti a darpa iyan Sii ko kakebabaya aken na pembaabaaden ko a Sikim ago pembagibagiin aken a Balintad a Sokot.
Rek aken a Giliyad ago giya pen a Manasih. Giya Ipraim i linding o olo aken giya Yodah na aya ko lilit a ipendato.
Giya Mowab na aya ko pepangonaban ipagitog aken sa Idomiya so tinilas aken na sii sa Pilistiya na ipelalis aken on so kiyapakataban.
Antawaa i magowit raken roo ko kokotaan a siti? Antawaa i ndolog raken taman sa Idomiya?
Ba kena a seka hey Tohan a miyowang rekami ago di den magonot ko manga sondaro ami?
Ogopi kami ngka ko manga ridoay ami ka da a bali o tabang o manosiya.
Hey Tohan ko a pepodin aken di ka baden rerenek.
Ka so manga rarata ago pepamagakal a manga taw na piyakangganga iran raken a manga ngari iran inisopak iran raken tero so pepamokeg a dila iran.
Ililikop iran raken so manga katero iran a kagowad na pepemabaan ako iran sa da a sabap iyan.
Di ako iran dii sebapan apiya pen pekebabayaan ko siran ogaid na ipepangangarapan aken siran baden.
Pembadalan ako iran sa marata ko mapiya na kagowad a ipembadal iran ko gagaw aken.
Toro ka sa marata a pekakokom ko ridoay aken na pakatindegi ngka sa pekadimanda on so kawanan a lima niyan.
Amay ka kokomen sekaniyan na pakisalaan ka apiya so kapepangangampedian iyan na mibilang a kasalaan.
Makababa so omor iyan na makowa o salakaw a mama so sangan iyan.
Mailo so manga wata iyan ago mabalo so karoma niyan.
Makapagenebeneb mamangni so manga wata iyan mabogaw siran ko miyanga bibinasa a kakadenan iran.
Makowa o dii totobo so langon taman iyan na mateban o manga mananangga so pekepantiyari niyan.
Da den a isa bo a makapangalinggagaw ron aya pen o ba aden a mangalimo ko miyanga iilo a manga wata iyan.
Matipod so kebabadan rekaniyan na mapeneng so manga ngaran iran ko pekatalondog a manga taw.
Pitero o Allah ko Kadnan aken a Ontod ka sii sa kawanan aken taman sa mabaloy aken so manga ridoay ngka a dapoay o manga ai ngka.
Pekaoladen o Allah a ipoon sa Siyon so mala i gees a kadadatoi reka Ndato ka a tig iyan ko look o manga ridoay ngka.
Iklas a kapelada reka o manga pagtaw ngka ko ginawa iran sii ko gawii a kapegolowani ngka ko manga sondaro ngka a pepandaraan siran sa kasosoti. Lagid o namog ko teked a kapipita na pemanong reka so manga ngongoda ngka.
Miyakasepa so Allah na di niyan den mberobaan Seka i imam sa taman sa pakataman a datar sa kaiimami ko Milkisidik.
So Kadnan na sisii ko kawanan ka sesaan iyan so manga dato ko gawii a kakerarangiti ron.
Pagokasan iyan sa kokoman so manga nasiyon ka penoon iyan siran a manga bangkay ago sesaan iyan so manga olowan ko dalem a doniya.
Podiya niyo so Allah. Penalamatan ko so Allah ko dalem o poso aken sii ko kalilimod o manga titito a manga pagtaw niyan.
Mala so manga pasad o Allah di ini dii pendapatan o langon a mabebabaya sii.
Kababantogan ago mipapangkat so manga galebek iyan na tatap so kaontol iyan sa dayon sa dayon.
Pepakitademan iyan so manga piyakamemesa niyan makalimoon ago masalinggagaw so Allah.
Petiyagaran iyan sa pangenengken so siran oto a maaleken on lalayon iyan tatanodan so kapasadan iyan.
Piyakiilay niyan ko manga pagtaw niyan so kapaar o manga galebek iyan ko kinibegan iyan kiran ko manga lopa o salakaw a manga nasiyon.
Kasasarigan sekaniyan ago magiinontolan ko langon a di niyan dii nggolaolaan palaya den totomangked so manga sogoan iyan.
Podiya niyo so Allah. Rarakmatan so taw a maaleken ko Allah a tanto niyan a ipekebabaya so manga sogoan iyan.
Penga babaloy a mala i gees so manga wata iyan sa doniya perakamatan so pekebabadan ko matito a taw.
So mala a tamok ago kakawasaan na ketago ko walay niyan na ketatap so kaontol iyan sa dayon sa dayon.
Apiya so maliboteng na pekaliwanagen para ko matito a taw a makalimoon masalinggagaw ago maontol.
Pepekapiya so taw a maginawa ago pepamagotang a pepatiis ko di niyan dii kapaningkawiyagen.
Matamataan a di sekaniyan den keoteng ketademan so mapiya a taw sa taman sa pakataman.
Da den a ikelek iyan a marata a totol tetana so poso iyan a somasarig ko Allah.
Tomitikna so poso iyan na di sekaniyan den kelek matamataan a kemasaan iyan so katebana ko manga ridoay niyan.
Iklas so kapepemegay niyan ko manga miskin ketatap so kaontol iyan sa taman sa pakataman kipangkat so gees iyan ago kebantogan.
Keilay ini o marata a taw na pagotegan pakapekikitebaan iyan a manga ngipen iyan ago keonaos den so niyawa niyan so masisingayo o manga rarata na di den kitoman.
Podiya niyo so Allah. Podi kano hey manga oripen o Allah podiya niyo so Ingaran o Allah.
Mapodi so Ingaran o Allah imanto ago taman sa pakataman.
Ipoon ko pesebangan o alongan taman den ko pesedepan iyan na mapodi ron so Ingaran o Allah.
Mipapangkat so Allah ko poro o langon o manga nasiyon na go makaoombaw so bantogan iyan ko manga langit.
Antawaa i lagid o Allah a Tohan tano a apiya pen kokorsi sa poro
Na pepangalimbabaan sekaniyan sa kapegilaya niyan ko manga langit ago so doniya?
Ipenggakap iyan so manga lolobay a poon ko bayanek ago pekowaan iyan so manga miskin ko manga ombi
Ka pepakaontoden iyan siran a ped o manga dato a so manga dato o manga pagtaw niyan.
Isako makaliyo so manga Israil sa Misir ko kiyaawai o manga mbawataan o Yakob ko salakaw i basa a manga taw
Na giya Yodah na miyabaloy a soti a kakadenan o Tohan ago giya Israil na aya niyan ndadatoan.
Miyakainengka so Mariga a ragat na miyalagoy ago mipeto so lawasaig a Yordan.
Miyamanepak so manga palaw a lagid o manga kambing ago so pen so manga bobongan a lagid o manga nati a kambing.
Antonaa i miyanggolaola a inipalagoy ngka hey ragat ago inipeto o ka hey Yordan?
Hey manga palaw ino kano pemanepak a lagid o manga kambing ago sekano pen a manga bobongan a lagid o manga nati ran?
Tebeker ka hey doniya ko kamamasaan o Kadnan sii ko kamamasaan o Tohan o Yakob
Kena a ba sekami ya Allah kena a ba sekami ka so Ingaran ka i kabantogan sabap ko gagaw ngka ago so kasasarigi reka.
Ino rektano pekiise o manga nasiyon a Anda so Tohan iyo?
So Tohan tano na ndodoo sa kasorgaan di niyan dii nggolaolaan so apiya antonaa i ikesoat iyan.
Ogaid na so manga katohanan iran na manga barahala a pirak ago bolawan a pasad o manga lima o manosiya.
Aden a ngari iran ogaid na di makapetero aden a manga mata iran ogaid na di pemakailay.
Aden a manga tangila iran ogaid na di pemakaneg aden a ngirong iran ogaid na di pekabaw.
Aden a manga lima iran ogaid na di pemakagedam aden a manga ai ran ogaid na di pemakalalakaw aya pen o ba iran miyoni so manga bakereng iran.
Kedatar iran so pepamangembaal kiran ago so pen so oman i isa a somasarig kiran.
Pekebabayaan ko so Allah ka miyaneg iyan so lagam aken miyaneg iyan so kiyapangangampedian aken.
Kagiya likaan iyan raken so tangila niyan na penanalowan ko sekaniyan den taman ko kaooyagoyag aken.
Minikolibed raken so manga tali o kapatay na minitemo raken so piyamakalekelek ko kobor kiyailotan ako ago miyarata a ginawa ko.
Samaoto na tiyalowan aken so Ingaran o Allah Pengnin ko reka ya Allah a sabeta ngka so niyawa ko.
Makalimoon so Allah ago maontol masalinggagaw so Tohan tano.
Lilindingen o Allah so da a manga peleng iyan isako mikopay ako na siyabet ako niyan.
Sonod ka ko kapakalilintad ka hey niyawa ko ka kiyapiyapiyaan ka den o Allah.
Ka piyakalidas ako ngka ko kapatay ya Allah ago so kapepegelo o manga mata ko ago so kapekirepang o manga ai aken
Kaan ako makalalakaw ko hadapan o Allah sii ko inged o kikaooyag.
Peparatiyaya ako apiya sii ko kiyateroa ko sa Tanto ako a mararasay.
Na sii ko kiyaadai raken sa inam na tig aken a Manga bokeg so langon a manosiya.
Antonaa i kibadal aken ko Allah ko langon a kamapiyaan iyan raken?
Magawid ako sa panginginomen a ipeselasela on sabap ko kiyasabet aken na telowan ko so Ingaran iyan.
Itoman aken so manga samaya aken ko Allah sii ko kamamasaan o langon o manga pagtaw niyan.
Mala i bali ko kipembilangen on o Allah so kapatay o manga kaom iyan.
Ya Allah matamataan a saken so oripen ka oripen ako ngka a so wata o oripen ka a babay biyoka ako ngka ko manga rantay a ipapatong raken.
Mbegan ko seka sa ipesoasoat aken reka a panalamat na telowan ko so Ingaran o Allah.
Itoman aken so manga samaya aken ko Allah sii ko kamamasaan o langon o manga pagtaw niyan
Podiya niyo so Allah hey langon a manga nasiyon bantoga niyo hey langon a manga bangsa.
Panalamati niyo so Allah ka mapiya sekaniyan tatap so gagaw niyan sa taman sa pakataman.
Matero o manga Israil a Tatap so gagaw niyan sa taman sa pakataman.
Rarakmatan so siran oto a da a daway o sowasowai ran a ipepaginetaw iran so kitab o Allah.
Rarakmatan so siran oto a petoman ko manga insarat iyan a di rekaniyan dii mbabanog sa iklas ko poso iran.
Da den a di ontol a ba iran dii nggolaolaa ka pekedegen iran baden so manga lalan iyan.
Migay ka ya Allah sa manga pandoan a disomala a tomanen sa tarotop.
O ba bo makambeken so manga okitokit aken ko kapetomana ko ko manga taritib ka.
O magiyoto na di ako den makapekeya amay ka petordon aken so langon a manga sogoan ka.
Podin ko seka a tomitito so poso aken sii ko kapekenala ko ko manga oontol a kokoman ka.
Tomanen aken so manga taritib ka di ako ngka den pagawai.
Andamanaya i kapekesotiya o kangodaan a mama ko sowasowai niyan? Mokit ko kipepaginetaon iyan ko manga katero o ka.
Iklas ko poso aken so di aken reka dii kambabanoga o ba ako ngka pakasogoka ko manga sogoan ka.
Miyapadalem aken den ko poso aken so manga katero o ka kaan ako reka di makapendosa.
Rek ka so podi ya Allah pangendaon ka raken so manga taritib ka.
Petontolen o manga modol aken so langon a manga kokoman a miyatero o ka.
Lebi pen a ipekebabaya aken so kapetomana ko ko manga insarat ka a di so apiya antonaa a kakawasaan.
Rarasamen aken so manga pandoan ka ago tatagoon ko sa ginawa so manga lalan ka.
Ikapipiya a ginawa ko so manga taritib ka di aken den pelipatan so manga katero o ka.
Piyapiyai ako ngka a oripen ka kaan ako pekeoyagoyag ago makapaparatiyaya ko manga katero o ka.
Bekara ngka so manga mata ko kaan aken mainengka so piyakamemesa a manga nganin sii ko kitab ka.
Matag ako mananangga sangkai a doniya di ngka raken pegmaa so manga sogoan ka.
Ipeketeno o niyawa ko so kikakadaliin iyan ko manga kokoman ka ko langon a masa.
Di ngka dii mbongetan so manga takabor a giyangkoto a manga naraka a pepamanogok ko manga sogoan ka.
Pokasa ko ngka ko di iran raken dii kasodia ago kapepagongatongata ka petomanen aken so manga insarat ka.
Apiya pen pepagopakat so manga olowan a pepagitowitoon ako iran na rarasamen aken a oripen ka so manga taritib ka.
So manga insarat ka na aya aken ipekebabaya manga mosawira aken siran.
Midedeket so niyawa ko ko bayanek oyaga ko ngka a mitoman so initopa ngka.
Piteobat aken so manga olaola ko na inampon ako ngka pangendaon ka raken so manga taritib ka.
Pakisaboti ngka raken so manga olaola a ipapaliyogat o manga pandoan ka samaoto na pemasaken aken so manga piyakamemesa ngka.
Pekikopay so niyawa ko ko kapakamboboko pakabagera ko ngka a nggolalan ko katero o ka.
Pakalidasa ko ngka ko okitokit a kapamokeg sii ko limo o ka na pangendaon ka raken so kitab ka.
Sii ko kaiiloti raken na pepananalo ako ko Allah na pegamponen ako niyan.
Lidasen ako ngka ya Allah ko pepamokeg a manga modol ago pepamagakal a dila.
Antonaa i ikidia reka o Allah ago antonaa pen i ipagoman iyan sii hey seka a pepamagakal a dila?
Indaneg iyan reka so manga gagarang a gasa o sondaro a rakes o pekedeg a manga waga.
Kadodowaanan ako sabap ko kakakaden aken sa Misik ago so kababaling aken a misisiringana aken so manga taw sa Kidar.
Tanto a miyatey a kapagiinged aken sii ko siran oto a pekegowad ko kalilintad.
Ipelangkaw aken a manga mata ko ko manga palaw anda pepekapoon so tabang raken?
So tabang raken na poon ko Allah a so Mimbaal ko langit ago so lopa.
Di niyan pekidolas so ai ngka sekaniyan a magiipat reka na di toratoden
Matamataan a so magiipat sa Israil na di den toratoden aya pen o ba toroga.
So Allah i magiipat reka so Allah i pekesirongan ka a sisii ko kawanan ka.
Di ka kapekasakitan o alongan ko kadaondaw aya pen o ba so olan ko kagagawii.
Pelindingen ka o Allah ko langon a pekakaid pelindingen iyan so niyawa ngka.
Miyabebaya ako isako teroon iran raken a Somong tano ko Walay o Allah.
Na katii kami imanto a tomitindeg ko soled o manga gimowa a ka hey Yarosalim.
Giya Yarosalim na piyakaasal a siti a matitiman ago maiisaisa.
Roo petekedeg so manga mbatabataa a so manga mbatabataa o Allah sa kapenalamati ran ko Ingaran o Allah a kaketoman o iniinsarat iyan ko Israil.
Ka roo matatago so manga korsi ko kapengokom a so manga korsi o manga moriyataw o Daod.
Pangangarapanen iyo so kalilintad a Yarosalim Mamakapiya i bobolos so siran oto a pekebabaya reka.
Madalem so kalilintad ko soled o manga pangeleban ka ago so kalilinding ko soled o manga torogan ka.
Sabap ko kamapiyaan o manga tonganay aken ago manga ginawai na peteroon ko den sa Yarosalim a Madalem reka so kalilintad.
Sii aken reka ipelangag a manga mata ko hey seka a kokorsi san sa kasorgaan.
Datar o oripen a di niyan pelikatan sa mata so lima o kadnan iyan ago datar o raga a di niyan pelikatan sa mata so lima o kadnan iyan a babay a di tano mambo pelikatan sa mata so Allah a Tohan tano taman sa kikalimoon iyan rektano.
Kalimoon kami ngka ya Allah kalimoon kami ngka ka tanto kami den a miyasemo ko di rekami dii kasodia.
O di so Allah i miniampil rektano na mapetero o Israil a
O di so Allah i miniampil rektano isako gobaten tano o manga ridoay tano
Na miyapelalamed tano iran den ai a oyagoyag ko kasosokeyaw o rarangit iran sii rektano
Kiyakoloban tano den ai o bagiyaw ago miyanga aaled tano den ko manga ig
Siran oto a somasarig ko Allah na lagid o Palaw a Siyon a di den kiiseg ka tatap sa taman sa pakataman.
Lagid o manga palaw a mililibet sa Yarosalim na tetalikop so Allah ko manga pagtaw niyan imanto ago dayon sa dayon.
So lilit o manga rarata na di ketatap a ipendato ko inged a bagian o manga oontol ka o giyanan na apiya so manga oontol na o ba baden pakanggolaolaa sa marata.
Nggolaolai ngka sa mapiya ya Allah so manga pipiya a taw a so manga titito i poso.
Isako pakakasowin o Allah sa Siyon so miyanga bibiyag na datar tano o manga taw a dii tetaginep.
Samaoto na mapepeno a kapesinga so manga ngari tano na miyamagidaida so dila tano sa kapekebabaya. Samaoto na aya dii matero o ped a manga nasiyon na Manga ala a pinggolaola kiran o Allah.
Mataan den a manga ala a pinggolaola rektano o Allah a sayana a inipakapiya a ginawa tano.
Pakaasala ngka rekami ya Allah so kamapiyaan ami a lagid o ig a pekipeno ko manga baogan sa Nigib.
Siran oto a pesegad sii ko kapeseod iran na pemagidaida sa kapekebabaya ko kaperaragon iran.
O di so Allah i pembalay ko walay na da a kipantag o di ron dii kanggalebeka o manga panday. O di so Allah i magiipat ko inged na ilang baden so dii katoday o pepagipat on.
Da a lalaw o kapegembowat ka komabalaga ago so di ngka dii kanggagabina a di ka dii ndokaw sa kapaningkawiyagen ka pembegay so Allah ko siran oto a pekebabayaan iyan apiya sii ko kapepekatorog iran.
So manga wata na posaka a poon ko Allah so onga o lawas na aya niyan ipembalas.
So inimbabawata o mama ko kangongodai ron pen na lagid mambo o manga gasa a sisii ko lima o sondaro.
Rarakmatan so oman i isa a maaleken ko Allah a pekedeg ko manga lalan iyan.
Kekan ka so ipagonga o galebek o manga lima ngka kebebaya ka ago pekapiya so bobolos ka.
So karoma ngka na kelagid o taribonga a waged a obas sii ko soled o walay ngka so manga wata a ka na kelagid o manga retok a kayo a olibi a makalilibet ko lamisaan ka.
Giyanan i kakerakmati ko taw a maaleken ko Allah.
Karakmatan ka o Allah a ndodoo sa Siyon. Kamasaan ka so kamapiyaan a Yarosalim ko langon o manga gawii ko kaooyagoyag ka.
Tanto ako den a perasain o manga ridoay aken inipoon ko kangoda ko. Mapetero a Israil a
Tanto ako den a perasain o manga ridoay aken inipoon ko kangoda ko ogaid na da ako iran den daaga.
Piyamadasan iran a likod aken na piyamakatas iran so kiyapalii ran on biyaloy iran a lagid o miyadado a pangomaan.
Ogaid na maontol so Allah ka piyamotol iyan so ipapatong raken o manga rarata a taw.
Mamakapeto a kaayaan so langon a pekegowad sa Siyon.
Madatar siran o manga otan a pepelonaw ko mapapantar a atep a walay a penga lalanes sa di iran pen kapekala
Poon ko madalem na pepananalo ako reka ya Allah
Hey Kadnan pamakinega ngka so lagam aken. Maneg o tangila ngka so kapenggoraok aken sa kapedi.
Ya Allah o pesoraten ka so manga dosa na antawaa pen Kadnan i makapamayandeg?
Ogaid na sisii reka so rila kaan ka mikalek.
Pepanayaon ko so Allah pepanayaw so niyawa ko na iinamen aken so katero iyan.
Pepenayaon o niyawa ko so Allah a lawan pen ko kapepenayawa o manga gordiya ko sobo oway lawan pen ko kapepenayawa o manga gordiya ko kakepita iyan.
Hey Israil inama niyo so Allah. Ka sisii ko Allah so kapangalinggagaw na ndodon so tarotop a kapenabet.
Na sekaniyan den i pokas ko manga pagtaw niyan a Israil ko langon o manga kadostaan iran.
Ya Allah kena a ba dii tekabor so poso aken aya pen o ba mipoporo i pangilailayan so manga mata ko. Di aken pekitembang a ginawa ko ko manga ala a nganin aya pen o ba so tanto raken a piyakamemesa.
Ka piyakarinaw ago piyakalintad aken baden a ginawa ko a datar o ikaririga a wata a karirinawan sii ko rareb o ina iyan na giya ginawa ko na datar o karirinawan a wata.
Ya Allah tatademi ngka so Daod ago so langon a kiyaregeni ron
Ka inisepa iyan ko Allah ago inisemaya iyan ko Mala i Gees a Tohan o Yakob a
Di ako den soled ko walay aken aya pen o ba ako iga ko igaan aken
Sayana a mapiya ago tanto a ikasosoat igira a matitimo a matataayon so magariyari.
Lagid anan o mamot a lana a pegododen ko olo a petiris ko sompa a so sompa o Aron a petiris taman den ko lig o kimon iyan.
Datar ini o manga namog sa palaw a Hirmon a pepanga oolog ko manga palaw sa Siyon.
Podiya niyo so Allah hey langon iyo a manga oripen o Allah a pepamanalagad ko kagagawii sii ko Timplo o Allah.
Bayaon iyo a manga lima niyo ko soti a darpa ago podiya niyo so Allah.
So Allah a mimbaal ko langit ago so lopa na karakmatan kano niyan a poon sa Siyon.
Podiya niyo so Allah. Podiya niyo so Ingaran o Allah Podiya niyo sekaniyan hey manga oripen o Allah
A pepamanalagad sii ko Walay o Allah sii ko lamalama o Timplo o Tohan tano.
Podiya niyo so Allah ka so Allah na mapiya didawa niyo a podi so Ingaran iyan ka ikasosoat ai.
Pepanalamati niyo so Allah ka mapiya sekaniyan. Tatap so gagaw niyan sa taman sa pakataman.
Pepanalamati niyo so Tohan o manga tohan. Tatap so gagaw niyan sa taman sa pakataman.
Pepanalamati niyo so Kadnan o manga kadnan. Tatap so gagaw niyan sa taman sa pakataman.
Sekaniyan bo i dii makanggolaola sa manga ala a piyakamemesa. Tatap so gagaw niyan sa taman sa pakataman.
Inembaalan iyan so manga langit a nggolalan ko ongangen iyan Tatap so gagaw niyan sa taman sa pakataman.
Na kiyayat iyan so lopa sii ko liyawaw o manga ig. Tatap so gagaw niyan sa taman sa pakataman.
Inembaalan iyan so manga ala a solo Tatap so gagaw niyan sa taman sa pakataman.
A so alongan a makandato ko kadaondaw Tatap so gagaw niyan sa taman sa pakataman.
Ago so olan ago so manga bitoon a mamakandato ko kagagawii. Tatap so gagaw niyan sa taman sa pakataman.
Piyamono iyan so manga kaka a wata sii sa Misir Tatap so gagaw niyan sa taman sa pakataman.
Na piyakaliyo niyan kiran so manga Israil Tatap so gagaw niyan sa taman sa pakataman.
A nggolalan ko mabager a lima niyan ago mabebeter a barokan iyan. Tatap so gagaw niyan sa taman sa pakataman.
Sinisi iyan so Mariga a Ragat na miyabagi Tatap so gagaw niyan sa taman sa pakataman.
Na piyakaripag iyan on so manga Israil ko look iyan Tatap so gagaw niyan sa taman sa pakataman.
Ogaid na piyangeled iyan on so Piraon ago so manga sondaro niyan sii ko Mariga a Ragat. Tatap so gagaw niyan sa taman sa pakataman.
Inagak iyan so manga pagtaw niyan sii ko disirto. Tatap so gagaw niyan sa taman sa pakataman.
Piyaniksa iyan so manga ala i gees a dato Tatap so gagaw niyan sa taman sa pakataman.
Ago piyamono iyan so kikababantogan a manga dato Tatap so gagaw niyan sa taman sa pakataman.
Si Sihon a dato o manga Amoriyo Tatap so gagaw niyan sa taman sa pakataman.
Ago si Og a dato sa Basan Tatap so gagaw niyan sa taman sa pakataman.
Na inibegay niyan so manga lopa iran a posaka Tatap so gagaw niyan sa taman sa pakataman.
Sii ko kilid o manga lawasaig sa Babilon na miyamangontod tano ron a miyamakasegad igira a kiyatademan tano a Siyon.
Roo ko manga sapak a kayo na piyamitin tano ron so manga kotiyapi tano
Ka piyangniyan tano roo o miyamamiyag rektano sa kapelilanga tano kiran so peperarasay rektano na piyantonan tano iran sa kakeriyala a tig iran a Mbayoki kami niyo ko manga idaida sa Siyon.
Andamanaya i kipembayoken tano ko idaida o Allah sii ko inged o manga rait?
O kalipati aken seka hey Yarosalim na kalipatan o kawanan a lima ko so kapasang iyan.
Domeket so dila aken ko pelak aken o di aken seka tatademi o di aken tatarimaa a Yarosalim a lebi aken a ipekebabaya.
Tademi ngka ya Allah so pinggolaola o manga Idomiyan sii ko gawii a kiyatabana sa Yarosalim Gebaa niyo. a inipelalalis iran Gebaa niyo taman den ko manga onayan iyan.
Hey siti a Babilon a miyatendo a mbinasaan sayana a kebebaya so seop reka sabap ko inikidia ngka rekami
Penalamatan ko seka ya Allah sa iklas ko poso aken sii ko hadapan o manga tohan na ndidaon ko seka a podi.
Sodiyod ako a somasangor ko soti a Timplo ngka na podin ko so Ingaran ka sabap ko gagaw ngka ago so kasasarigi reka ka inipangkat ka a lawan ko langon taman so Ingaran ka ago so katero o ka.
Isako mananalo ako reka na inampon ako ngka na piyakawaraw ako ngka ko kiyapakabagera ngka ko niyawa ko.
Podin ka o langon a manga dato sa doniya ya Allah igira a miyaneg iran so manga katero a poon ko ngari i ka.
Ipemagidaida iran so manga okitokit o Allah ka mala so bantogan o Allah.
Apiya pen roo sa poro so Allah na tatagoon iyan sa ginawa so pepangalimbabaan na katawan iyan san sa mawatan so pepangimporoan.
Apiya pen pepaginetaw ako a kalilikopan a kasasamok na lilindingen ka so kaoyagoyag aken pembeteren ka so barokan ka a pepekaren ko rarangit o manga ridoay aken ago ipesebet ka raken so kawanan a lima ngka.
Ya Allah miyapariksa ako ngka den na katawan ako ngka.
Katawan ka so kapeko kabinteng aken sasaboten ka san sa mawatan so manga pamikiran aken.
Pekeilay ngka so kapeliyo ago so kapegiga aken kalalayaman ka so langon o manga okitokit aken.
Apiya da pen mipekas ko dila aken na katawan ka den sa tarotop so peteroon ko ya Allah.
Tetalikop ka raken ko mbalabala na ililinding ka raken a palad ka.
Sayana raken a piyakamemesa angkai a katao tanto anan a maporo a di so keoma ko a akal.
Anda ako den mangaday makasong a mabelag ako ko Roh ka? Anda ko kapalagoyi so kamamasaan ka?
Opama ka manik ako sa kasorgaan na matatago ka roo o mbaal ako sa igaan ko kaden o miyamatay na ndodon ka pen.
Sabeta ko ngka ya Allah ko manga rarata a taw lindinga ko ngka ko manga tanganiyaya
A pepamagantangan sa marata sii ko manga poso iran ago lalayon pepengondoy sa katitidawa.
Tatareman iran so manga dila iran a lagid o nipay so bisa a darpo na sisii ko manga modol iran.
Lidasen ako ngka ya Allah ko lima o manga rarata lindinga ko ngka ko manga tanganiyaya a kekadiyat sa kakirepang aken.
Miyakataan so manga takabor sa ipelitag iran raken miyakentay iran so manga iket o poket iran na go miyametad siran sa manga sampirot sii ko lalan a pagokitan ko.
Ya Allah peteroon ko reka a Seka i Tohan aken. Pamakinega ngka ya Allah so kapenggoraok aken sa tabang.
Ya Allah a Mamaapaar a so mabager a pepekasabet raken a pelinding ko olo aken sii ko gawii a katidawa
Na di ngka mbegan ko manga rarata so masisingayo iran ya Allah di ngka kiran pakipenggolalanen so ikekadiyat iran a marata ka o ba siran baden pangimporoan.
Pengnin ko a mitana ko olo o siran oto a lomilikop raken so kasamok a ipepangangalek iran raken.
Manga oolog kiran so pekedeg a manga waga mamangilebad siran ko manga dadalem a galebo a di siran on den pekagakap.
Di makambeken ko doniya so manga taliyantaan maraot o ikebinasa iran a morala so manga tanganiyaya.
Katawan aken a dii nggolalan o Allah so kokoman a matito sabap ko manga miskin ago ipepanindeg iyan so kabenar o kikadodowaanan.
Ya Allah petelowan ko seka nggagaani ako ngka somong. Pamakinega ngka so lagam aken igira a pepananalo ako reka.
Matarima so kapendowaa aken a datar o doka a ipegadap reka ago so kapetapenay aken a datar o di reka dii soasoat igira a magarib.
Pakinggordiyai ngka so ngari aken ya Allah pagipata ngka so pintoan o manga modol aken.
Di ngka pekiagaken so poso aken ko apiya antonaa kamarataan sa kapakanggolaola ko sa bibid a manga galebek a mirakes ako ko manga mama a dii mbabaradosa na di ako ngka pekaatoanga ko kapeken iran ko manga pipiya a pangenengken iran.
Pakisogaten ako ngka ko maontol a mama ka limo anan pakimbongeti ako ngka on ka lana anan ko olo aken. Di den ai sengkaan o olo aken. Ogaid na so pepangangarapanen aken na tatap a sopak ko dii nggolaolaan o manga rarata.
Amay ka pengologen so manga olowan iran ko manga pampang na ketokawan o manga baradosa a domadait kiran so manga katero aken.
Peteroon iran a Datar o dii kandadowa ago kapepangarasa ko lopa a kiyapamangitagigay ko manga tolan aken ko ngari o kobor.
Ogaid na sii aken reka itotobos so manga mata ko ya Allah a Kadnan aken sii ako reka pepagapas di ako ngka peserakanen a ba di malilinding.
Lidasen ako ngka ko litag a tiyaan iran raken ago so manga sampirot angkoto a dii mbabaradosa.
Penggoraok ako sa matanog ko Allah ipekorot aken a lagam aken a pepangangampedian ako ron.
Pepanotolen ko ko hadapan iyan so panon aken sii ko hadapan iyan na pepayagen aken on so awid a akal aken.
Igira a pekikopay so niyawa ko na seka i matao ko pekeokitan aken. Sii ko lalan a pelalakawan aken na kiyataanan o manga taw sa ipelitag raken.
Inengkaa ngka so kawanan aken na go ngka ilaya ka da den a ba raken tego sa ginawa. Da den a keapasan aken da den a pegongo sa niyawa ko.
Penggoraok ako reka ya Allah peteroon ko a Seka i lindonga aken ago aya ko bagian ko pagiingedan o kikaooyag.
Pakinega ngka so kapenggoraok aken ka tanto ako den a lolopiten. Sabeta ko ngka ko pepamanatro raken ka tanto siran raken a mabager.
Ya Allah pamakinega ngka so kapepangangarapan aken tagoa ngka sa ginawa so kapenggoraok aken sa tabang. Sabap ko kasasarigi reka ago so kapagiinontolan ka na ampona ko ngka.
Di ako ngka pagokasi sa kokoman a oripen ka ka da den a sakataw bo a oyagoyag a ba maontol sii ko hadapan ka.
Miyasatro ako o ridoay aken minisomek iyan so kaoyagoyag aken sii ko bote na miyapakakaden ako niyan ko maliboteng a datar o siran oto a miyatey den miyamatay.
Sabap san na pekikopay so niyawa ko kiyadaan den sa inam so poso aken.
Peketademan aken so miyanga iipos a gawii perasamen ko so langon a galebek ka na pepamasaken ko so manga pasad o lima ngka.
Ipapalad aken reka so manga lima ko ikaawaw ka o niyawa ko a lagid o komigaw a lopa.
Ampona ko ngka nggagaan ya Allah pekepos so niyawa ko. Di ngka raken pegenaa so paras ka ka o ba ako baden madatar o siran oto a penga oolog ko kobor.
Podin so Allah a Lakongan aken a pesinanaden iyan so manga lima ko ko kanggira ago so manga kemer aken sa katidawa.
Sekaniyan i masalinggagaw a Tohan aken ago kota a maporo a lindonga aken ago pepekalidas raken a aya ko kelong a ron ako pepagapas. Pepakidaag iyan raken so manga nasiyon.
Ya Allah antawaa so manosiya a pipikiren ka o di na so wata o manosiya a tatagoon ka sa ginawa?
So manosiya na lagid bo o sengaw so omor iyan na lagid o somasagad a along.
Kayangen ka so manga langit ka ya Allah na panog ka sekoa ngka so manga palaw ka pemangebel siran.
Sogoa ngka so kilakilat na tayaken ka so manga ridoay panaan ka so manga gasa a ka na go ngka siran pakagorigawa.
Kawaa ko ngka san sa poro panabangi ako ngka ago kowaa ko ngka a poon ko manga ala a ig a poon ko lima o manga rait
A so manga ngari iran na mapepeno a kapamokeg ago so kawanan a lima iran na dii sepa sa di benar.
Pegidaidaan ko seka sa bago a bayok hey Tohan ko sii ko sapolo i tapes a kotiyapi na pemboboniboniyanan ko seka
Seka a pembegay sa kapakataban ko manga dato ago pepekalidas ko Daod a oripen ka ko pekapatay a kampilan.
Panabangi ako ngka ago pokasa ko ngka ko lima o manga rait a so manga ngari iran na mapepeno a kapamokeg ago so kawanan a lima iran na dii sepa sa di benar.
Mandiyadi na pembaloy so manga wata tano a manga mama a lagid o manga pamomolan a mabager i kato sii ko kangoda iran ago so manga wata tano a manga babay na penga lalagid o ookiran a manga polaos ko rogo o torogan a ipepandara on.
Mbentogen aken seka hey Tohan ko a aya Dato podin ko so Ingaran ka sa taman sa pakataman.
Oman gawii na podin ko seka ago peselaselaan ko so Ingaran ka sa dayon sa dayon.
Mala so Allah a lebi a kepodi so kala iyan na di den ketakes.
So isa a apid na pemanotolen iran ko pekasalono a manga taw so manga pasad ka na pekalangkapen iran on so manga ala i gees a galebek ka.
Pembantaanan iran so kababantogan a menang o pangkatan ka na pendapatan so manga piyakamemesa ngka.
Pemanotolen iran so kapakagaga o piyakalekelek a manga pinggolaola ngka na saken peman na peyagen ko so kala a ka.
Peselaselaan iran so kala o kapiya ngka ago ipegidaida iran sa kapekebebaya so kaontol ka.
Makalimoon ago masalinggagaw so Allah a malanat i rarangit ago mala i limo.
Mapiya so Allah ko kalangolangon na ipepangalinggagaw niyan so langon a kaaden iyan.
So langon a inaden ka na podi reka ya Allah na penalamatan ka o manga kaom ka.
Pemanotolen iran so bantogan o ndatoan ka ago pembantaanan iran so kabatowa a ka
Kaan katokawi o langon a taw so manga ala i gees a galebek ka ago so kababantogan a pangkatan o ndatoan ka.
So ndatoan ka na da den a kaposan iyan a ndatoan na matatatap so kandadato o ka ko langon a kapepamagapidapid o masa. Ipetoman o Allah so langon a initopa niyan na makalimoon sekaniyan ko langon a di niyan dii nggolaolaan.
Pegarain o Allah so oman i pekeoteng ago pepakatindegen iyan piyapiya so oman i mabebekong.
Pegilay reka so langon a kaaden a mamakaiinam ka seka i pembegay kiran sa pangenengken iran sii ko osto a oras.
Podiya niyo so Allah. Podiya ngka so Allah hey niyawa ko.
Podin ko so Allah taman den ko kaooyagoyag aken ndidaon ko a podi so Tohan aken taman ko kaooyagoyag aken pen.
Di niyo serigi so manga olowan a so matag baden manosiya a di makapenabang.
Amay ka lomiyo so niyawa iran na sonod siran ko bayanek sii den sangkoto a gawii na ketamanan so manga antangan iran.
Rarakmatan so taw a aya petebang on na so Tohan o Yakob a so panginam iyan na sii ko Allah a Tohan iyan
A Mimbaal ko langit so lopa ago so ragat a rakes o langon taman a madadalem on. Lalayon sekaniyan kasasarigan
Ipepanindeg iyan so kabenar o kikalolopit na pembegan iyan sa pangenengken so pepanga aaor. Pepakaliyon o Allah so kikakalaboso
Pepekanonon o Allah so kikabobota. Pepakapamayandegen o Allah so kikabebekong pekebabayaan o Allah so manga oontol.
Pepagipaten o Allah so manga rait tatagikoren iyan so manga ilo ago so manga balo ogaid na pekeliden iyan so lalan o manga rarata.
Podiya niyo so Allah. Sayana a mapiya so kadidaw sa manga podi ko Tohan tano ka ikasosoat ago mapapatot so kapepodiya on.
Pepakaasalen o Allah a Yarosalim pepakakasowin iyan so miyamangitaog a manga Israil.
Pepamolongan iyan so siran oto a maroropet i poso ago pepamabeden iyan so manga pali iran.
Tetendoon iyan so kadakel o manga bitoon na kabebetowan iyan sa ngaran so oman i isa kiran.
Kababantogan so Kadnan tano ago mala i kabarakat da den a pitetamanan o ongangen iyan.
Ipeporo o Allah so dii mangangalimbabaan ogaid na pepepaden iyan so manga rarata taman den ko bote.
Pagidaidai niyo so Allah sa kapanalamat mboboniboniyani niyo so Tohan tano ko kotiyapi.
Pesepengan iyan sa manga gabon so langit pepakioranan iyan so kalopaan ago pepakatoan iyan sa otan so manga bobongan.
Pembegan iyan sa pangenengken so manga binatang ago so manga wata a kakowak igira a pepamaniyak siran.
Di niyan ipekebabaya so bager o koda aya pen o ba niyan ikasososat so kagaan i kapalalagoy o mama
Podiya niyo so Allah. Podiya niyo so Allah san sa kasorgaan podiya niyo san sa poro.
Podiya niyo sekaniyan hey langon iyo a manga malaikat iyan podiya niyo hey miyakadakedakel a kaaden iyan.
Podiya niyo sekaniyan hey alongan ago olan podiya niyo hey langon a pepamanindaw a manga bitoon.
Podiya niyo sekaniyan hey pipeporoan a manga langit ago sekano a manga ig san sa kaporoan o manga langit.
Podiya iran langon so Ingaran o Allah ka somiyogo sekaniyan na miyanga aaden siran.
Tiyago iyan siran ko manga darpa iran sa taman sa pakataman ka migay sekaniyan sa sogoan a di iran den kelepas.
Podiya niyo so Allah sii sa doniya hey sekano a manga ala a binatang sa ragat ago so langon a manga dadalem a kalodan
So kilat ago so giyaw so ilo ago so manga gabon so manga babager a ndo a pepanoman ko ipesogo iyan
Sekano a manga palaw ago so langon a manga bobongan so manga kayo a pepamangonga ago so langon a kayo a sidro
So manga binatang ago so langon a pangangayamen so manga pepamanola ago so dii melalayog a manga papanok
So manga dato sa doniya ago so langon a bangsa sekano a manga olowan ago so langon a ped a manga nakoda ko doniya
So manga ngongoda ago so manga raga so miyanga lolokes ago so manga wata.
Podiya iran langon so Ingaran o Allah ka so bo so Ingaran iyan i lebi a maporo so bantogan iyan na sii ko poro o doniya ago so manga langit.
Podiya niyo so Allah. Pagidaidai niyo so Allah sa bago a dikir a so kapepodiya on sii ko kalilimod o manga kaom iyan.
Kabebaya ka hey Israil sii ko Tohan a Miyaden reka pakapiyaa niyo a ginawa niyo manga taw sa Siyon sabap ko Dato iyo.
Podiya niyo so Ingaran iyan a rakes o kaseyaw ago mboboniboniyani niyo sekaniyan ko garingking ago kotiyapi.
Ka ikasosoat o Allah so manga pagtaw niyan pepandaraan iyan so mangangalimbabaan sa kapakadaag.
Kabebaya baden so manga kaom iyan sangkai a bantogan pagidaida siran sa kapipiya a ginawa san ko manga igaan iran.
Matago ko manga ngari iran so manga podi ko Tohan ago so dowa i garangan a pedang sii ko lima iran
Sa kaseopi ran ko manga nasiyon ago so kandanega iran ko madakel a taw
Kaan iran mapatong sa manga rantay so manga dato iran ago so manga sanasanaan iran sa manga sangkali a potaw
. Podiya niyo so Allah. Podiya niyo so Tohan sii ko Timplo niyan podiya niyo sii ko mala i gees a kawang iyan.
Podiya niyo sekaniyan sabap ko manga kabarakat iyan podiya niyo sabap ko makalalawan a kala iyan.
Podin iyo ron so kapekaoniya ko bogiyong podin iyo ron so kotiyapi ago so alpa.
Podin iyo ron so garingking ago kaseyaw podin iyo ron so tatapesan a boniboniyan ago insi.
Podin iyo ron so kapekaoniya ko manga pandaopan podin iyo ron so matanog a kapembeting o manga pandaopan.
So manga pananaroon o Solaiman a wata o Daod ago dato sa Israil
Inisorat ai a mikenal o manga taw ko kaongangen ago kapindiyara ago misabot iran ko manga katero a madalem i maana
Ago misowa iran ko kambilangataw kapagiinontolan kapakatitito ago kapetiis.
Pekabegay ai sa sipat ko da a peleng iyan ago so pen so katao ko kangodaan a rakes o kapananggila.
O pemakineg sii so maongangen na keomanan so ilmo iyan na pekakowa on so somasabot sa ilaham
A kisabot iyan ko manga pananaroon ago manga bayambayanan ago so manga lalag o manga alim a rakes o manga pasoalan iran.
Wata aken tarimaa ngka so manga katero aken ago dalema ngka ko ginawa ngka so manga sogoan aken
Pakinegen ka so tangila ngka ko ongangen ago layama ngka so poso o ka ko kapepekasabot
Pananalo ka sa kapakakowa ngka sa sipat ago goraok ka sa matanog sa kabegi reka sa sabot
Pangilobaa ngka ini a datar o pirak ago mbanoga ngka a datar o igagadong
Ka o nggolaolaa ngka ini na seboten ka so kalek ko Allah ago kekowa ngka so katao ko Tohan.
Ka so Allah i pembegay sa ongangen na pepekapoon ko ngari iyan so katao ago so sabot.
Titiyagaran iyan sa tabang so manga titito a taw sekaniyan i kelong o siran oto a magiinontolan
Sa kapelindinga niyan kiran sii ko manga titito a lalan ka sisiyapen iyan so kapepaginetaw o manga kaom iyan.
Samaoto na kesabotan ka so kaontol so katito ago so kapetiis a so oman i mapiya a okitokit.
Ka soled so ongangen ko poso o ka na ikesoat o niyawa ngka so katao.
So kapananggila na pegipat reka na so sabot na pekalinding reka
Sa kapekalidasa iran reka ko marata a lalan ago sii ko manga taw a bibid i katero
A pepamangawa ko manga titito a okita sa kapelalakaw iran ko manga liliboteng a lalan
A so siran oto a ikapipiya a ginawa iran so dii kambaradosa ago ipekebabaya iran so kabibibid o manga rarata a taw
A so manga taw a bekog so manga okita iran ago pekedadag siran sii ko manga lalan iran.
So ongangen na pekalidas reka ko babay a sebo a so barasina a pakagegedi so manga katero iyan
A miyakaawa ko miyangaroma on sii ko kangoda niyan ago miyakalipat pen ko inisepa iyan ko hadapan o Allah.
Ka so walay niyan na ipetondagay ko kapatay ago so manga lalan iyan na mitotompa ko darpa o miyamatay.
Da den a pekasong rekaniyan a ba makaasal aya pen o ba sampain ko manga lalan ko kaoyagoyag.
Kagiya ka maoto na okiti ngka baden so manga lalan o manga pipiya a taw ago kedega ngka so manga okita o manga oontol.
Ka so manga titito na aya pekakaden ko inged na so da a manga daway niyan i ketatap on
Wata aken di ngka pekalipati so inipangendao aken reka na tatapa ngka ko poso o ka so manga pandoan aken
Ka ipekalendo siran o omor ka ko madakel a ragon ago pekabegay reka sa kamapiyaan.
Di ngka mbelaga sa ginawa ngka so kapepangalinggagaw ago so kapetoman sa pasad senggalain ka siran ko lig ka ago titiken ka ko pekesoratan ko poso o ka.
Amay ka magiyanan na ikelimo ka ago pemataanan a mapiya sii ko hadapan o Tohan ago so manosiya.
Sarigi ngka so Allah sa iklas ko poso o ka na di ngka senai so sabot ka.
Sii ko langon a di ngka dii nggolaolaan na pakinggonanao ka ko Allah ka pekatiton iyan so manga lalan ka.
Di ngka mbilangen a ginawa ngka a maongangen kaleken ka baden so Allah ago talikodi ngka so kamarataan
Ka pekabolong ai ko lawas ka ago ipelimegas o manga tolan ka.
Selaselaan ka ko Allah so tamok ka ago so paganay a bagian ko langon a pekepantiyari ngka.
O nggolaolaa ngka ini na penga pepeno so manga taliyong ka a mitataralo a pereperan na solapayan so manga pananagoay ngka sa bago a arak.
Wata aken di ngka pesodia so kapeparintaa reka o Allah aya pen o ba ngka kararangiten so kapendanega niyan reka
Ka aya pepakatanoren o Allah na so pekebabayaan iyan a datar o ipekidia o ama ko wata iyan a ikapipiya a ginawa niyan.
Rarakmatan so taw a miyabaloy a maongangen ago so miyakakowa sa sabot
Ka tomo so pekelaba on a di so kelaba ko pirak na so ipegonga niyan na tomo a di so bolawan.
Mala pen i arga so kaongangen a di so manga montiya na da den a ba ngka mapesinganin a ba on pekalagid.
So kamboway a omor na sisii ko kawanan a lima niyan na sisii ko diwang a lima niyan so kakawasaan ago bantogan.
So manga lalan iyan na ikasosoat a manga lalan na so manga okita iyan na palaya lomilintad.
So kaongangen na kayo a pepangoyag ko siran oto a gomagakes on na mapiya i bobolos so siran oto a mananamar on komapet.
Miyakanggolalan ko ongangen na miyabangon o Allah so kaoonayan ko doniya na nggolalan ko sabot na piyakambeken iyan so manga langit ko darpa iran.
Nggolalan ko katao niyan na kiyapanga lelekaan so manga kadaleman na pegetek so manga gabon sa namog.
Wata aken tatapa ngka sa ginawa ngka so kaongangen ago so kasipat di ngka ini peliwata ko pamikiran ka
Ikeoyag ai o ginawa ngka ago parahiyasan ko lig ka.
Pamakinega niyo manga wata aken so ipepanginsarat rekano o ama iyo tagoa niyo sa ginawa ka aya niyo kapekasabot.
Mapiya so ilmo a ipembegay aken rekano kagiya ka maoto na di niyo pendarainonen so ipepangendao aken.
Isako wata ako pen sii ko walay o ama aken a bago ako pen a mama a pakatatayaan o ina aken
Na piyamando ako o ama aken na pitero iyan raken a Tatapa ngka ko pamikiran ka so manga katero aken tomana ngka so manga sogoan aken ka keoyag ka.
Kowa ka sa ongangen kowa ka sa sabot di ngka pekalipati so di aken dii teroon aya pen o ba ngka silayi.
Di ngka telikodi so ongangen ka pelindingen ka niyan kababayai ngka baden ka siyapen ka niyan.
So ongangen na lebi a mala i kipantag sabap roo na pananamari ngka so ongangen na peda ngka ko langon a pananamaran ka so sabot.
Pakalebiya ngka so ongangen ka ipengkat ka niyan mbentogen ka niyan amay ka nggakesen ka sekaniyan.
Ipepandara iyan ko olo ngka so limo ago mbegan ka niyan sa sangkad a parahiyasan.
Pamakineg ka hey wata aken na tarimaa ngka so di aken dii teroon ka pekadakel so manga ragon o kaooyagoyag ka.
Di aken seka dii nggonanaon ko lalan a kaongangen ago pegagaken aken seka ko manga oontol a okita.
Sii ko kapelalakaw ngka on na da den a ba pekabalang ko kapelakad ka na sii ko kapelalagoy ngka on na di ka kirepang.
Kakapeti ngka sebenar so minipanginsarat reka na di ngka den mbokai paratiyayaa ngka ini piyapiya ka aya ngka kaoyagoyag.
Di ka ndapo ko pagokitan o manga rarata a taw aya pen o ba ka lalakaw ko lalan o manga darowaka.
Lidasi ngka ini di ka on pekarani silayi ngka baden na go ka taros.
Ka di siran pekatorog taman sa di siran makanggolaola sa marata na pekedaan siran sa torog taman sa aden a minilampes iran.
Ka aya iran pangenengken so kamarataan ago aya iran panginginomen so kapanganiyaya.
So pegokitan o manga oontol na datar o sinar o alongan ko kapekelibabas iyan a pepekaliwanag taman sa mapita piyapiya.
Ogaid na so lalan o manga rarata a taw na datar o makapal a maliboteng di iran den katawan o antonaa i pekerepangan kiran.
Wata aken tagoa ngka sa ginawa so di aken dii teroon pamakinega ngka piyapiya so manga katero aken.
Di ngka siran peliwati sa pamikiran ka pakasenepa ngka ko dalem o poso o ka
Ka ipekeoyagoyag ai o siran oto a pepekakamal on ago ipepekapiya o pito lapis a bago iran.
Totordowa ngka magipat so poso o ka ka aya pegembowatan o kaoyaoyag ka
Belaga ngka ko ngari i ka so bibid a katero na pakawatana ngka sa ginawa ngka so manga modol a pepanaliba.
Pakatitowa ngka milay sa onaan so manga mata ngka a aya ngka bo pegilain so pegantapan ka.
Rikima ngka piyapiya so lalan a pagokitan o manga ai ngka na go aya ngka bo okiti so makambebeken on.
Wata aken tagoa ngka sa ginawa so ongangen aken ago pamakinega ngka piyapiya so sipat aken
Kaan ka masowa so kapananggila ago an katagoi sa katao so manga modol ka.
Ka so manga modol o babay a dii sina na pegetek on so gola a teneb na lebi a matilak so manga katero iyan a di so lana a olibi.
Ogaid na sii sa kaposan na mapait sekaniyan a di so teka ago magarang a lagid o pedang a dowa i garangan.
Petondagay so manga ai niyan ko kapatay pepemantek so kapelakad iyan ko kanarakaan.
Di niyan pepandapatan so lalan ko kaoyagoyag pemakadadag so manga lalan iyan na di niyan den katawan.
Kagiya ka maoto na pamakinega ko niyo imanto wata aken di ngka telikodi so peteroon ko.
Pakawatana ngka sangkoto a babay so lalan ka di ka den pekarani ko gimowa o walay niyan
Ka o ba ngka baden mibegay so bager ka ko salakaw a manga taw ago so kapepaginetaw ngka ko da a kapedi iyan
Ago o ba baden maosog so manga mananangga ko kakawasaan ka ago mitamok o salakaw a taw so di ngka dii kandokaw.
Na sii ko kapetay ngka na makaperego ka amay ka mapos so sapo o ka ago so pito lapis a bago ngka
Na peteroon ka a Ainaw sayana aken a inikagowad so parinta ago baden pisodi o poso aken so kapepakatanora raken.
Da aken paratiyayaa so manga goro aken aya pen o ba aken piyakineg so siran oto a miyamanginsarat raken
Na magaan den matarotop so kakebinasa ko sii ko kamamasaan o langon o isa ka maginged.
Sii ka bo peginom ko rek ka a paridi ago sii bo ko ig a pegembowat ko rek ka a bowalan.
Ba patot a pakalapain ka so bowalan ka sii ko manga lalan ago so pepamangondas on a ig sii ko kaoladan?
Mbisai ngka ini a di den pakipembagian ko manga mananangga.
Pakirakmati ngka so bowalan ka na pakapipiyaa ngka a ginawa ngka sii ko babay a miyapangaroma ngka isako kangoda ngka pen
A lagid sekaniyan o kakasiyan a bangelos ago mataid a saladeng. Pakisoaten ka a ginawa ngka ko rareb iyan ko langon a masa a pekegedian ka lalayon o kapekebabayai niyan reka.
Ino ka pekigedi wata aken ko sebo a babay? Ino ngka nggakesa so rareb o karoma o salakaw a mama?
Ka so manga lalan o taw na dii mbantayan piyapiya o Allah na totoliken iyan so langon a di niyan dii nggolaolaan.
Ipelitag ko darowaka so manga olaola niyan a marata na tekesen sekaniyan o manga rantay o dosa niyan.
Wata aken o aden a piyangako ngka a otang o siringan ka o pisepaan ka so kapasadan o ped a taw
O miyasakem ka o miyatero o ka ago kiyalitagan o manga katero o ngari i ka
Na nggolaolaa ngka ini imanto den wata aken sa kapokasa ngka sa ginawa ngka sabap sa miyapadalem ka ko kapaar o siringan ka Song ka on nggagaan pangalimbabaanen ka a ginawa ngka na go ngka sekaniyan akoli.
O ba ka baden pakatorog aya pen o ba ka deke.
Pokasa ngka a ginawa ngka a lagid o saladeng a pelagoy ko lima o panganganop ago lagid o papanok a pelagoy ko kiyalitagi ron o palilitag sa papanok.
Hey seka a mala i bokel song ka ko manga pila na inengkaa ngka so okitokit iran ago sowaa ngka on so kaongangen.
Ka apiya da a ba iran nakoda o di na kapatas aya pen o ba dato
Na petimoon iran so kaoyagan iran igira a laon ka di iran dii tiyagaren iran so kekan iran ko rendeng.
Ay katey a kaiiga ka san hey tapolan? Anda i kapegnaw ngka ko katotoroga reka?
Pekatorog ako pasin a mapetero o ka di bo matey a kasaropa raken a torog pengalingkakep ako pasin a ndeke
Na giyoto i kapekatalingoma reka o kamimiskini a datar o tanganiyaya ago so pen so kakokorangi reka sa kaoyagan a datar o mamonobono.
So da a oked iyan a taw a marata i olaola na dii magenebeneb a dii tero sa bibid
Pepamangerakerat sekaniyan ago ipetiniyas iyan so manga ai niyan ago ipeperopa niyan so manga kemer iyan.
Pekediyat sekaniyan sa marata sii ko dii mamagakal a poso iyan na lalayon sekaniyan pepangondoy ko manga taw sa kapakipepawala.
Sabap roo na kitekaw a katenai ron o morala na sakadiyap den a kambinasaa on sa da den a pekabolong on.
Aden a nem betad a ipekegowad o Allah mataan den a pito a ipekesisingay niyan
So mipoporo a manga mata so bokeg a dila so manga lima a pepakatogaan iyan so rogo o da a sala iyan
So pamikiran a pepagantangan sa marata so manga ai a madilapet a kapepelalagoy niyan ko kanggolaola sa samok
So dii seksi sa di benar a aya ipesengaw niyan na so manga kabokegan ago so taw a pepamola sa di kapagayonayon o manga magariyari.
Wata aken paratiyayaa ngka so manga sogoan o ama a ka na di ngka pekalipati so manga ndao o ina a ka.
Tetekesa ngka ini lalayon ko poso o ka na senggalain ka pen ko lig ka.
Igira a pelalakaw ka na makapenggonanao siran reka igira a pepekatorog ka na makapegipat reka ini na igira a pepekanaw ka na makipembitiyarai reka pen.
Ka giyangkai a manga sogoan na solo ago giyangkai a manga ndao na sindaw na so kapepakatitowa reka o manga toma iran na aya lalan ko kaoyagoyag
Wata aken paratiyayaa ngka so manga katero aken ago tagoa ngka sa ginawa so manga sogoan aken.
Tomana ngka so manga sogoan aken ka keoyag ka siyapa ngka so manga ndao aken a datar o od a mata ngka.
Gakota ngka ini ko manga kemer ka na titiken ka den ko pekesoratan ko poso o ka.
Bilangen ka so kaongangen a pagari ngka a babay ago baloya ngka so sabot a madaseg ka
Ka mapekalidas ka iran ko sebo a babay a so karoma o salakaw a mama a pekagawi so manga katero iyan.
Miyakaisa a gawii a romorongaw ako ko dirowasa o walay aken
Na miyailay aken so manga aakala a kangodaan. Miyainengka aken kiran so isa a mangoda a mama a korang sa sabot
A pegokit ko lalan a ipesong ko mbalakaan a ron mababaling so isa a babay. Di sekaniyan dii ndalakaw ko marani ko walay niyan
Sii ko kaperimon a pesedep so alongan a so den so kiyapakaliboteng iyan.
Na sarta den a lominiyo so babay a magalaw rekaniyan a ndiditar a lagid o sondal ago makaakala i poso.
Kapasongan sekaniyan a babay ago somisilay di den tereg so manga ai niyan sa walay.
Igira kowan na sisii sekaniyan ko manga lalan na aden peman a sii matatago ko pekelimodan ko taw pepamagayan sekaniyan sii ko oman i mbalakaan a lalan.
Na giyakes iyan so mangoda ago inarekan iyan na sarta o makapal a paras na pitero iyan on a
Aden a sapo o pikorban ko Allah sii sa walay ka initoman aken so manga samaya aken
Na giyoto i sabap a kiyaliyo aken sa kapakipetoona aken reka pinggiloba aken seka na miyatoon aken.
Kiyadempasan aken so igaan aken sa mbarambarang i warna a dinis a poon sa Misir
Na kiyakekamotanan aken den sa mira alos ago borok.
Na ita roo. Pakasemosemon ta a ginawa ta ko kabebaya ko mababasa gawii pakapiyaan ta a ginawa ta ko kabebaya!
So karoma ko na da sa walay ka lomiyalakaw sa mawatan.
Miyawid sekaniyan sa pontir a mapepeno a pirak na di mbeling taman sa mbiring so olan.
Na nggolalan ko kiyapamagayoki niyan on sebenar na miyaagak iyan so mangoda miyategel iyan sekaniyan a nggolalan ko manga titilak a katero iyan.
Sarta den a miyonot sekaniyan on a lagid o mama a sapi a pesong ko sombalian on o di na lagid o saladeng a pekadapo ko sampirot
A kelitagan on taman sa kabasegan sa gasa so poso iyan ago lagid o papanok a magaan a kapegantap iyan ko litag a di niyan katawan a kerambit on so niyawa niyan.
Kagiya ka maoto wata aken na pamakinega ko ngka imanto tagoa ngka sa ginawa so peteroon ko
Di ngka pekigawiin so poso o ka ko olaola o babay a datar ai aya pen o ba ka madadag ko manga lalan iyan.
Ka madakel a taw a miyapepad iyan a miyanga aangel bariboribo a manga mama a miyanga papatay niyan.
Ba di pepananalo so ongangen? Ba di pepakatanoga o sabot so sowara niyan?
Sii ko maporo a darpa a marani ko karsada a ron dii makambabalaka so manga lalan na tomitindeg sekaniyan on
Sii ko gimowa o siti ko obay o manga pintoan a ipesoled on na ipepelalis iyan on a
Hey manga mama sekano i petelowan ko pepakalangkapen aken so sowara ko ko langon o manosiya.
Sekano a manga aakala na paganada niyo so kapakasipat sekano a manga lalong na sowaa niyo so kapakasabot.
Pamakineg kano ka aya peteroon ko na lebi a mapiya aya kibengat ko manga modol aken na so manga titito a nganin.
So dii teroon o ngari aken na tito a benar ka ipekesisingay o modol aken so kateroa ko kamarataan.
So langon a katero o ngari aken na palaya ontol da den a ba on bibid aya pen o ba kapamagakal.
Palaya den ini masagogod ko taw a somasabot ago matito ko siran oto a ana ilmo iyan.
Aya ngka tomoa so ipepanginsarat aken a di so pirak ago so katao a di so lombos a bolawan
Ka lebi a mala i arga so ongangen a di so manga montiya na da den a ba ngka mapesingayo a ba on pekatimbang.
Saken a so ongangen na makatitimo kami ago so sipat makatatangan ako sa katao ago kapananggila.
So kalek ko Allah na aya den kipekegowaden ko marata. So katekabor so kapepangimporoan so marata a olaola ago so kabibida ko katero na palaya aken den ipekegowad.
Rek aken so osiyat ago so kapepandapat aden a sabot aken ago gees.
Nggolalan raken na dii makandato so manga solotan ago dii makambaal so manga dato sa manga oontol a kokoman.
Nggolalan raken na makapepamaapaar so manga olowan a rakes o langon o manga ala i kadato ago manga pangongokom sa doniya.
Pekebabayaan ko so siran oto a pekebabaya raken na peketoon ako o langon a mananamar raken mbabanog.
Sisii raken so kakawasaan ago bantogan a rakes o kemboway a kaadilan ago kapetegompiya.
Aya ipegonga ko na lebi pen a mapiya a di so bolawan apiya pen so lombos a bolawan ago so pantiyari a ipembegay aken na mala i gona a di so piyagaraw a pirak.
Pelalakaw ako ko lalan ko kaontol sii ko manga pagokitan ko matito a kokoman
A pembegay ako sa kakawasaan ko siran oto a pekebabaya raken ago pepenoon ko so manga taliyonga iran.
Matatangan ako o Allah ko kiyapooni niyan ko galebek iyan sa da niyan pen kanggolaolaa ko miyanga oona a manga galebek iyan.
Ipoon ko da a poonan iyan a masa na minitoro ako den sii ko pagampaganay sa da pen kaadena ko doniya.
Isako da pen a manga kalodan na piyakagemaw ako den isako da pen a manga bowalan a pepamangembowat on so ig.
Isako da pen mabangon so manga palaw ko kikatatagoan kiran isako da pen a manga bobongan na piyakagemaw ako den
Isako da pen mbaali o Allah so doniya a rakes o manga kalopaan on o di na so bapiya antonaa a bayanek ko doniya.
Isako pakabekenen iyan so manga langit ko darpa iran na ndodoo ako den isako torisen iyan sa matiboron so liyawaw o kalodan
Miyakambalay den so ongangen sa walay niyan na miyapakatindeg iyan on so pito timan a polaos iyan.
Miyatiyagar iyan so pangenengken a pagenaten iyan ago miyapakaseosaog iyan so manga arak on na kiyanatan iyan pen so lamisaan iyan.
Miyasogo iyan den so talasogoay niyan a manga raga na pepananalo sekaniyan sii ko mipoporo a darpa ko siti
Bolos kano sii hey langon iyo a manga aakala! Na sii ko taw a korang sa sabot na di niyan on dii teroon a
Song ka sii na kan ka ko pangenengken aken ago inom ka ko arak a tinimplaan aken.
Talikodi ngka so kalalalongan a manga olaola ngka ka keoyag ka na kedega ngka baden so lalan ko kapakasabot.
Apiya antawaa i pembonget ko makasodi na ba niyan den pakipenonongka a ginawa niyan na saden sa ndaway ko marata a taw na baden kekowa a sendita.
Di ngka pendawayi so makasodi ka ikegowad ka niyan dawayi ngka so maongangen a taw ka kebabayaan ka niyan.
Insarati ngka so maongangen ka baden pepekaongangen pangendaowa ngka so magiinontolan ka ipegoman iyan baden ko ilmo iyan.
So kalek ko Allah na aya kapepakapoon o kaongangen na so kakekenala ko Soti a Tohan na aya kapakasasabot.
Ka nggolalan ko ongangen na pendakel so manga gawii ngka ago pekalendo so omor ka.
O maongangen ka na mbalasan ka o kaongangen ka ogaid na o makasodi ka na seka bo i kebadalan sii.
So kalalalongan na datar o kapasongan a babay a aakala ago da a miyasowa iyan.
Moontod sekaniyan ko pintoan o walay niyan sii ko ontoda ko mipoporo a darpa ko siti
A pepananalowan iyan so manga taw a pepamanagad roo a mapantek a kapelalakaw iran ko manga lalan iran
Bolos kano sii hey langon iyo a da a peleng iyan! Na sii ko taw a korang sa sabot na di niyan on dii teroon a
So piyanekaw a ig na mikepiyapiya na ikasosoat so paan a pageemaan a kapekena on!
Giyai so manga pananaroon o Solaiman So wata a maongangen na aya ipekebabaya o ama iyan ogaid na so lalong a wata na ipekerata a ginawa o ina iyan.
So kakawasaan a aya minikowa on na kamarataan na da a kelaba on ogaid na so kapaginontolan na mapekalidas ka niyan ko kapatay.
So Allah na di niyan pekiongosan so maontol a taw ogaid na pegalangan iyan so singanin o manga rarata.
So lima a bobokelen sa kanggalebek na ipekemiskin o taw ogaid na so lima o matordon na ipekewasa niyan.
So pepenimo sa pereperan igira a pangolaon na maongangen a wata a mama ogaid na so baden pakatotorog sii ko iraragon na piyakayaya a wata.
So manga rakmat na pepekatana ko olo o maontol a taw ogaid na so ngari o manga rarata na ipesolen iyan so kapanganiyaya.
Rakmat so katatademi ko magiinontolan ogaid na keredak bo so ngaran o manga rarata.
So maongangen i poso na peterima sa manga sogoan on ogaid na so dii mberak a lalong na kebinasa.
Saden sa pepaginetaw a magiinontolan na pepaginetaw a makasasarig ogaid na saden sa pembibiden iyan so manga okitokit iyan na kerinayag.
So taw a pepangerakerat sa marata a pamikiran na pepekambaal sa samok na so dii mberak a lalong na kebinasa.
So ngari o maontol a taw na bowalan o kaoyagoyag ogaid na so ngari o manga rarata na ipesolen iyan so kapanganiyaya.
So kagowad na pepekaondoy sa kambobono ogaid na so kakekalimoay na pepekasapeng ko langon a manga ribat.
So ongangen na sisii ko manga modol o somasabot ogaid na so badas na titiyagaren ko likod o da a sabot iyan.
Pepanaliyong so manga oongangen sa ilmo sa ginawa iran ogaid na so ngari o lalong a taw na ikebinasa niyan sa magaan.
So tamok o kawasa na aya niyan mabager a kota ogaid na aya ipekebinasa o manga miskin na so kamimiskini kiran.
Aya pekibayad ko maontol a taw na kaoyagoyag ogaid na aya pekesokat o marata a taw na daneg.
So taw a tatagoon iyan sa ginawa so parinta na pekedeg ko lalan ko kaoyagoyag ogaid na saden sa di terima sa kapepakatanora on na pekedadag.
So taw a pepagemaan iyan so kagowad na bokeg i modol na so pepekalangkap sa kapamaganta na lalong.
Ipekegowad o Allah so di ontol a timbangan ka so tarotop a panimbang na aya niyan ipekebabaya.
Igira a miyangimporoan ka na magaan ka makakeya ogaid na so pepangalimbabaan na ndodon so ongangen.
So kapetiis o manga titito na aya kiran makapenggonanao ogaid na so kabibibid o manga lalim na ikebinasa iran.
So kakawasaan o taw na da a gona niyan sii ko gawii a kapakapemborngat o rarangit o Allah ogaid na so kaontol iyan i pekalidas on ko kapatay.
So kaontol o kikadidiyangka na pepekatito ko lalan iran ogaid na so marata a taw na ikepepad iyan so kamarataan iyan.
So kaontol o manga titito i pepekapanabang kiran ogaid na so manga lalim na kilitag kiran so marata a singanin iran.
Amay ka matay so marata a taw na kionong on so panginam iyan keda on bo so langon a iinamen ago pananamaran iyan.
Pekepokas so maontol a taw ko samok ka sii baden pepekatana ko marata a taw.
Nggolalan ko ngari iyan na pekebinasa o madodosa a taw so siringan iyan ogaid na so katao i pekilidas o maontol.
Igira a mapiya i bobolos so manga oontol na mapipiya a ginawa o siti na igira a miyanga aada so manga rarata na madakel a pepamangogiyab sa kapekebabaya.
So kararakmati ko manga titito na ipepangosor o siti ogaid na so ngari o manga rarata na ipekebinasa niyan.
Saden sa pepagitowitoon so siringan iyan na korang i sabot ogaid na so maongangen a taw na baden romerenek.
So tomangondor na pepayagen iyan so manga pageenesen ogaid na so kasasarigan a taw na ba niyan den petongkopa.
O di manggonanao so nasiyon na keoteng ini ogaid na so madakel a mosawira on na aya niyan kalilinding.
Saden sa pegako ko otang o ped a taw na mataan den a kelapis ogaid na so pesengka sa kapengakowi ron na di kekaidan.
So makalimoon a babay na kebantogan ogaid na so dii mangarasi a manga mama na aya bo a pekekowa iran na tamok.
So masalinggagaw a mama na di niyan dii kapiyapiyaan a ginawa niyan ogaid na so masingit a mama na ba niyan den pekebinasai a ginawa niyan.
So pekesokat o marata a taw na baden pepekaakal ogaid na saden sa pepamola sa kapaginontolan na pekesokat iyan so tito a sokay.
Pekiarong so kapaginontolan ko kaoyagoyag ogaid na saden sa mananamar sa kamarataan na kiarong ai ko kapetay niyan.
Ipekesisingay o Allah so siran oto a mabibibid i poso ogaid ipekebabaya iyan so kikadidiyangka i olaola.
Matatangked a di den kelepas so marata a taw ko kandanega on ogaid na pekalidas on so manga oontol.
Lagid o kaningkir a bolawan ko ngirong o baboy so mataid a babay a di matao makasenggaya.
So singanin o manga oontol na aya bo a ondas iyan na kamapiyaan ogaid na so panginam o manga rarata na sii bo pekiarong ko kararangit.
Aden a ped a taw a pepemegay sa madakel a baden pekeomanan so rek iyan na aden mambo a tatagoon iyan so patot a kibegay niyan na baden pekemiskini.
So maloag i poso na pekapiya so bobolos iyan na apiya antawaa i petebangan iyan so ped na tebangan mambo.
Kesintaan o manga taw so mama a pegakeren iyan so pereperan a di pepesa ogaid na perakmatan so mama a di on dii pesa.
So taw a pepanagontaman sa mapiya na ipekelimo ogaid na saden sa dii mbabanog sa kamarataan na kitana on den.
Apiya antawaa i sasanaan iyan so kakawasaan iyan na baden kepepad. ogaid na so manga oontol na pekarimpoong a datar o lomolombay a raon.
So taw a pepakaawiden iyan a akal so pamiliya niyan na da den a ba niyan mapekewali a rowar ko ndo na so lalong na mapengongoripen o maongangen a taw.
Aya ipegonga o maontol na lagid o kayo a pepangoyag na so pepekasabet ko manga niyawa o manga ped na maongangen.
So pekebabaya sa parinta na pekebabayaan iyan so katao ogaid na so pekegowad ko kapepakatanora on na lagid o binatang.
So mapiya a taw na pekekowa niyan so limo o Allah ogaid na peselaan o Allah so dii magantangan sa marata.
Di mapakapembeken so taw a nggolalan ko kadostaan ogaid na di den kebadot so bekaw o manga oontol.
So mapiya i parangay a babay na aya sangkad o karoma niyan ogaid na so ipekaito a babay na ipeperedak o manga tolan iyan.
So manga antap o manga oontol na palaya den matito ogaid na baden kapamagakal so mosawir o manga rarata.
So manga katero o manga rarata na matataan a pekapatay ogaid na so ngari o manga titito na aya iran kilidas.
Pekepepad so manga rarata a taw a da den a kebabadan kiran ogaid na ketatap so kapekebabad o manga oontol.
Pekipodi ko taw so kaongangen iyan ogaid na mapesodi so bibid i poso.
Tomo pen ko mitatanan a taw a dii nggalebek sa kaoyagan iyan a di sa ba niyan baden pembantoga a ginawa niyan a da a ba niyan pangenengken.
So maontol a taw na pepagongowan iyan so kaoyagoyag o ayam iyan ogaid na apiya so kapepangalinggagaw o manga rarata na kasingit.
So dii mbasok ko lopa iyan na kitaralo so kekan iyan ogaid na so mananagontaman ko da a gona niyan na da a sabot iyan.
Ipekebabaya o marata a taw so pekekowa niyan a nggolalan ko kamarataan iyan ogaid na peteribonga so bekaw o manga oontol.
So marata a taw na pekelitagan o dii kapakandosa o manga modol iyan ogaid na pekepalagoyan o maontol so kamaregenan.
Ipekeosog o taw so manga pipiya a nganin a nggolalan ko onga o ngari iyan na so galebek o manga lima niyan na aya on ipembadal.
Aya katao ron o lalong na ontol so kapepaginetaw niyan ogaid na so maongangen na pepamakineg ko toma.
So kapepegoteg o lalong na pekerinayag sa magaan ogaid na so taw a maongangen na pepakalepasen iyan so ipegitowito on.
So benar a saksi na ontol so ipeseksi iyan ogaid na so bokeg a saksi na dii mamagakal.
Aden a pekeolopan tero a pepekapali so manga katero iyan a datar o pedang ogaid na pepekabolong so dila o maongangen.
So modol a dii tero sa tito a benar na ketatap sa taman sa pakataman ogaid na so bokeg a dila na baden somasagad.
Sisii so kapamagakal ko poso o siran oto a kekadiyat sa marata ogaid na mabebebaya so siran oto a pepenolon sa kalilintad.
Da a pekakaid a ba kitemo ko maontol a taw ogaid na so manga rarata na pekesemo ko kamarataan.
Ipekesisingay o Allah so pepamokeg a manga modol ogaid na ipekebabaya iyan so siran oto a petoman sa pasad.
So masanggila na pepagemaan iyan so katawan iyan ogaid na pekepayag o manga lalong so kalalalongan iran.
Makapemaapaar so lima a matordon i galebek ogaid na so kala i bokel o taw na pekiarong ko kapengongoripena on.
So rata a ginawa o taw na aya on pepekadag ogaid na so balilimoon a katero na ipekapiya niyan.
So magiinontolan a taw na aya dii makanggonanao ko siringan iyan ogaid na so lalan o manga rarata na pekadadag kiran.
So tapolan na di niyan kesikem so peganopen iyan ogaid na so matordon i galebek na kekowa niyan so mala i arga a tamok.
So maongangen a wata na peterimaan iyan so ipepanginsarat o ama iyan ogaid na so makasodi na di pemakineg ko di ron dii kambongeti.
Ipekebabaya o taw so manga pipiya a nganin a aya ipegonga o ngari iyan. ogaid na aya masisingayo o manga tagakal na kapanalimbot.
So taw a penggenggenen iyan so manga modol iyan na pelindingen iyan so kaoyagoyag iyan ogaid na saden sa pekeyaten iyan so ngari iyan a mala na kebinasaan.
So mala i bokel na da den a ba niyan kekowa ko sisingayoon iyan ogaid na so manga kabaya o matotordo i galebek na peketoman sa tarotop.
Ipekegowad o maontol a taw so kapamokeg ogaid na piyakasisingay ago piyakayaya so olaola o marata a taw.
So kaontol na aya pepekaipat ko taw a magiinontolan i olaola ogaid na so kamarataan i pepekadaag ko baradosa.
Aden a somasayan sa tatamoken ogaid na da den a rek iyan na aden pen a ped a somasayan sa miskin ogaid na mala a kakawasaan iyan.
So kakawasaan o taw na pekaaon ko kaoyagoyag iyan ogaid na so miskin na di pemakineg ko apiya antonaa a ipepagita on.
So solo o manga oontol na masigay a kapesindaw niyan ogaid na pekepaparempareng so palitaan o manga rarata.
So maratabat na aya bo a pekionga niyan na rido ogaid na so ongangen na sii peketoon ko siran oto a peterima sa osiyat.
Pekeagos so kakawasaan a malebod a kiyakowaa on ogaid na saden sa pepegerot sa pirak na mapekadakel iyan baden.
So kapekesendod o iinamen na ipesekit o poso ogaid na so kapeketoman o sisingayoon na lagid o kayo a pepangoyag.
Saden sa dii sodi ko toma na ipetemo iyan sa ginawa niyan so kabinasaan ogaid na mbalasan so pekelek ko sogoan.
So manga ndao o maongangen na aya bowalan a pepangoyag a pepekalidas ko taw ko manga litag o kapatay.
So mapiya a kapakasabot na pekikowa sa limo ogaid na maregen so lalan o dii mamakatipo.
Oman i maongangen a taw na pepakipaar iyan ko katao so di niyan dii nggolaolaan ogaid na so lalong na pesewaan iyan so kalalalongan iyan.
So marata a pesogoon na pekeolog ko kamarataan ogaid na so kasasanaan a ambasador na pepekabegay sa kalilintad.
Kemiskinan ago keyaan so taw a pesengkaan iyan so parinta ogaid na saden sa tegoon iyan sa ginawa so kapetenora on na kebantogan.
So kapeketoman o kabaya na mamis ko niyawa ogaid na ipekesisingay o manga lalong so kageneki ran ko marata.
So taw a dii makipelayok ko manga oongangen na pepekaongangen mambo ogaid na saden sa ipageepeda iyan so manga lalong na kebinasaan.
So morala na petelokon ko manga baradosa ogaid na so kamapiyaan na aya imbalas ko manga oontol.
Kebegakan o mapiya a mama sa posaka so manga wata o manga wata iyan ogaid na so manga tamok o manga baradosa na titimoon a keosbaan o manga oontol.
Masiken a magodar so dii mbasokan o miskin sa madakel a pereperan ogaid na pepayopasen ai sabap ko kakokorang o kaontol.
So taw a di niyan dii ndarainon lomilit so wata iyan na ipekegowad iyan ogaid na so pekebabaya ko wata iyan na pipiyapiyaan iyan marinta.
So maongangen a babay na pekebangon iyan so walay niyan ogaid na kebinasa ini o lalong a babay a nggolalan ko niyan dii nggolaolaan.
So kapagiinontolan o taw na aya niyan kipekeleken ko Allah. ogaid na so kapekebibid iyan i olaola na aya di niyan on dii kasodia.
Ipeleped ko lalong so ngari iyan a pepangimporoan ogaid na so modol o manga oongangen na pepekalinding kiran.
Lompiyo so kodal a da a ba on karabaw ogaid na so kapekeragon ko madakel a pereperan na nggolalan ko bager o karabaw.
So kasasarigan a saksi na di pegakal ogaid na so peseksi sa di benar na ipesengaw niyan so manga kabokegan.
So makasodi na apiya pen mananamar sa ongangen na di niyan kekamal ogaid na so katao na malebod a kapekekowaa on o makasasabot.
Pakawatan ka ko lalong a taw ka da den a keneg ka a kaongangen a poon ko manga modol iyan.
So kaongangen o masanggila a taw na so kaperasama niyan ko manga okitokit iyan ogaid na so kalalalongan o manga lalong na di kiran dii mamagakal.
So manga lalong na di iran tegoon sa ginawa so kapepakasela iran ogaid na ikasosoat o Allah so kapagiinontolan o manga taw.
So bo so poso o taw i matao ko kapekepapaiti ron na da den a ped a ba makapembagian ko kapekebabaya iyan.
So walay o marata a taw na kegeba ogaid na pepangosor so kakadenan o maontol.
Aden a lalan a aya katao ron o taw na ontol ogaid na sii ko keposan on na lalan bes ko kapatay!
Apiya sii ko kapepakasinga o taw na masiken a makandadamar pen so poso iyan na igira a miyaipos so dii kakeriyala na masiken a aden pen a kararata a ginawa niyan.
So taw a dii teridadag na tarotop a kibadal on so manga olaola niyan na mbalasan so mapiya a taw ko rek iyan a okitokit.
So aakala na peparatiyaya ko oman i katero a pekeneg iyan ogaid na so masanggila na perikimen iyan piyapiya so pesongowan iyan.
Masanggila so maongangen a taw ago pelidasan iyan so kamarataan ogaid na so lalong na pekeonaona ago masarakanen.
So raboraboten na dii makanggolaola sa kalalalongan na ipekegowad o manga taw so kekadiyat sa marata.
So manga aakala na mapeposaka iran so kalalalongan ogaid na pesengkadan sa katao so madalem i panarima.
Pekasodiyod so manga rarata ko hadapan o manga pipiya ago pekasodiyod so manga baradosa sii ko manga gimowa o manga oontol.
Apiya so manga siringan o miskin na ipekegowad iran sekaniyan ogaid na so kawasa na madakel a pekebabaya on.
So di niyan dii sodiin so siringan iyan na dii makandosa ogaid na rarakmatan so ana kapedi iyan ko kikadodowaanan.
Ba di pekedadag so siran oto a pepagantangan sa marata? Ogaid na ikelimo ago kesarigan so siran oto a pepagantangan sa mapiya.
Apiya antonaa a galebek na ipekalaba ogaid na amay ka katero bo na pekiarong ko kamimiskini.
Aya sangkad o manga oongangen na so kaongangen iran ogaid na so kalalalongan o manga lalong na aya iran ipekalalong.
So dii seksi sa tito a benar na pepekasabet ko manga niyawa ogaid na so dii tero sa manga kabokegan na baden pepekatipo.
So malemek a kasembag na mapekalenggaw niyan so kararangit ogaid na so masarangit a katero na pekaondoy sa gani.
So dila o maongangen na mapiya so di niyan dii kateroa ko katao ogaid na so ngari o lalong na dii makamberak sa kalalalongan.
So manga mata o Allah na sisii ko apiya anda a tetentengan iyan so manga rarata a taw ago so manga pipiya.
So dila a ipetegompiya na lagid o kayo a pepangoyag ogaid na amay ka ndodon so kabibibid na pekeropet iyan so niyawa.
Dii sodiin o lalong so kapeparintaa on o ama iyan ogaid na saden sa tatagoon iyan sa ginawa so kapetenora on na madalem i panarima.
So walay o maontol a taw na matatago on so mala a kakawasaan ogaid na so pekepantiyari o marata a taw na pepekaosod on sa awid a akal.
So manga modol o manga oongangen na pepekalangkap ko katao ogaid na kena a ba datar oto so pamikiran o manga lalong.
Ipekesisingay o Allah so korban a ipesepaat on o rarata a taw ka aya ipekesoat iyan na so kapepangangarapan o manga titito.
Ipekesisingay o Allah so okitokit o marata a taw ogaid na pekebabayaan iyan so taw a mananamar maginontolan.
Masakit a kapendanega ko taw a miyawa ko ontol a lalan na saden sa pekegowad ko kapetenora on na petay bo.
So kanarakaan ago so kabinasaan na pekemasaan o Allah na aya pen so manga poso o manosiya.
So makasodi na di niyan kabaya o ba pekedaway aya pen o ba pakimosawir ko manga oongangen.
So mapipiya a ginawa na pepekalangas ko paras ogaid na so kararata a ginawa na pepekaropet ko niyawa.
So pamikiran o somasabot na dii mbabanog sa katao ogaid na so ngari o manga lalong na pepekaken sa kalalalongan.
So langon a manga gawii o pepanga rarasay na kamaregenan ogaid na so masosonor i poso na lalayon den so di niyan dii kakelamilami.
Tomo so maito a rek a rakes on so kalek ko Allah a di so mala a tamok a ndodon so awid a akal.
Tomo so kakan sa manga leletaan a ndodon so kanggiginawai a di so kaseda sa malembo a sapo a sapi a ndodon so kapekegowad.
So marangit a taw na pepangerar sa kambobono ogaid na so kena a ba malebod kararangiti na mapepakalintad iyan so rido.
So lalan o tapolan na kaaalangan sa manga sorok ogaid na so pegokitan o manga titito na madaya a karsada.
So maongangen a wata na ipekebabaya o ama iyan ogaid na so lalong a mama na di niyan pegadatan so ina iyan.
So kalalalongan na aya ipekebabaya o taw a korang i ongangen ogaid na so somasabot na matito a kapepaginetaw niyan.
Pekeilang baden so manga antangan igira a da a kapamagodasa on ogaid na igira a madakel i mosawira na pepekabolos den.
Ipekebabaya o taw so kapembegay niyan sa osto a sembag na sayana a mapiya so katero a domadait ko betad.
Pekedegen o maongangen so lalan a ipetekedeg ko kaoyagoyag kaan iyan kalidasi so lalan a ipetondagay ko kanarakaan.
Nggebaan o Allah so walay o pepangimporoan ogaid na pepakabekenen iyan so manga temanaan o lopa o balo a babay.
Ipekesisingay o Allah so manga pamikiran o manga rarata a taw ogaid na ikasosoat iyan so iklas a manga katero.
Saden sa dii menapso ko laba na pegowitan iyan sa samok so pamiliya niyan ogaid na saden sa pekegowad sa manga tendan na kelendo a omor iyan.
So maontol a taw na perikimen iyan i isembag iyan ogaid na so ngari o marata a taw na pekisengaw niyan so manga rarata a nganin.
Mawatan so Allah ko manga rarata a taw ogaid na pegamponen iyan so kapepangangarapan o manga oontol.
So kalangas o paras na ipekebabaya o poso na so mapiya a totol na ipekalimegas o manga tolan.
So pepamakineg ko parinta a pepekabegay sa kaoyagoyag na pekabaling a keped ko manga oongangen.
So taw a pesengkaan iyan so kapeparintaa on on na di niyan dii masodi a ginawa niyan ogaid na saden sa peterimaan iyan so kapetenora on na pepekasabot.
Rek o manosiya so manga antangan o poso iyan ogaid na poon ko Allah so ipesembag iyan on.
So langon a dii nggolaolaan o taw na tatarimaan iyan a da a saninsaning iyan ogaid na petimbangen o Allah so manga niyat iyan.
Sanaan ka ko Allah so apiya antonaa i penggolaolaan ka ka kibolos sa mapiya so manga antangan ka.
Inembaalan o Allah so langon taman a ipapantag ko ookoran on apiya so manga rarata a taw a ipapantag ko gawii a kamoralaan.
Ipekesisingay o Allah so oman i ipoporo iyan a ginawa niyan matatangked a di siran den kelepas ko kandanega kiran.
So gagaw ago so kaontol na pepekapapas ko kadostaan na sabap ko kalek ko Allah na pelidasan o manga taw so kamarataan.
Igira a miyasoat so Allah ko manga okitokit o taw na apiya so manga ridoay niyan na mapakapengginawai siran on o Allah.
Tomo so maito a miyapantiyari sa ontol a di so mala a tamok a miyakowa ko kapanalimbot.
So pamikiran o manosiya na aya pepagantangan ko pagokitan iyan ogaid na so Allah i petendo ko kapelakad iyan.
So dii teroon o dato na lagid o lalag o Tohan di keribat so ngari iyan ko kapekokom.
So ontol a asada ago timbangan na rek o Allah so langon a manga panimbang na aya pasad iyan.
Piyakasisingay ko dato so kanggolaola sa marata ka so kapaginontolan na aya ipepekabeken o ndatoan iyan.
Ikapipiya a ginawa o manga dato so maontol a manga modol na pekebabayaan iran so taw a dii tero sa tito a benar.
So kararangit o dato na lagid o siyogo a pekapatay ogaid na so maongangen a mama na mapekalenggaw niyan ai.
Sii ko kapepekaliwanag o paras o dato na ndodon so kaoyagoyag na so kapangalimo iyan na lagid o gabon a pembegay sa oran sii ko pangolaon.
Lebi a mala i kipantag so kakowaa ko ongangen a di so bolawan. So kakowaa ko sabot na tomo a piliin a di so pirak.
So lalan o manga titito na mililidas ko kamarataan saden sa iinengkaan iyan so pagokitan iyan na pelindingen iyan so niyawa niyan.
Pekaona so kapetekabor na go bo so kakebinasa ago pekaona so kipoporoon sa ginawa na go bo so kakirepang.
Tomo so taw a ibababa iyan a ginawa niyan a maaped ko manga mitatanan a di so dii makambagian ko pepanganiyayaan o manga pepangimporoan.
Apiya antawaa i petegoon iyan sa ginawa so insarat na pekakowa sa kamapiyaan na saden sa somasarig ko Allah na sayana a mapipiya a ginawa niyan.
So maongangen i poso na makikilala a makasasabot na so manga pipiya a katero o taw na pepekaoman ko kapepakaayok iyan.
So kapakasasabot na bowalan a pepangoyag ko taw a kapapadaleman on ogaid na aya pepekadaneg ko manga lalong na so kalalalongan iran.
So poso o maongangen na dii nggonanao ko ngari iyan ago pepekaoman ko kapepekaayok o manga modol iyan.
So ikasosoat a manga katero na lagid o gola a teneb a mamis ko ginawa ago pepekabolong ko lawas.
Aden a lalan a aya katao ron o taw na ontol ogaid na sa kaposan iyan na lalan bes ko kapatay.
So kaiinama o gomagalebek ko kakan na aya di niyan dii minggalebek ka peketegel sekaniyan o kaor iyan.
So da a oked iyan a mama na dii kediyat sa marata na so manga katero o modol iyan na lagid o pesokeyaw a apoy.
So taw a bibid i olaola na pepangondoy sa kambobono na so tangondor na di niyan dii pakambelagen so manga dadaseg a dii nggiginawai.
So tanganiyaya na pepagakalan iyan so siringan iyan ka pegagaken iyan ko lalan a kena a ba mapiya.
Pipipideng sekaniyan sa kapemikirana niyan ko bibid na itotoro iyan a manga modol iyan a dii meniyat sa marata.
So miyakapoti a bok na sangkad a bantogan a sii miyakowa ko kapaginetaw a kapaginontolan.
Tomo so taw a kena a ba malebod kararangiti a di so mabager a sondaro na tomo pen so taw a pekegenggen iyan so gani niyan a di so pepekaagaw ko siti.
Peripaan o manga taw so penggolaolaan iran ogaid na so bo so Allah i pepaar ko pekesowasowa.
Tomo so kapekan sa miyagango a satebi a paan sii ko kalilintad a di so dii kapelamilami sii ko walay a mipepeno on so kapepawala.
So maongangen a oripen na pakapendatoon ko piyakayaya a wata a mama o kadnan iyan ago makapembagian pen ko posaka o magariyari.
So pirak ago so bolawan na pegoriin o apoy sii ko tonaga ogaid na so manga poso o manosiya na petepengan o Allah.
So baradosa na petegoon iyan sa ginawa so da a bali niyan a manga katero ago so bokeg na pepakineg ko dila a pepekasamok.
Apiya antawaa i dii magongatongat ko manga miskin na pepanonongkaan iyan so Tohan a Miyaden kiran na saden sa ipekebabaya iyan so kiyasiksaa ko ped na di kelepas ko kandanega on.
So manga wata o manga wata na aya sangkad o manga totoa a taw na aya ipepangandag o manga wata na so manga lokes iran.
So manga pipiya a katero na kena a ba domadait ko lalong na taralebi pen a di patot ko dato so pepamokeg a manga modol.
So tendan na lagid o mala i arga a montiya ko kapipikira on o pembegay ron apiya anda sekaniyan song na pepekapiya so bobolos iyan.
So taw a pesepeng ko minisela na pepanagontaman ko kakekalimoay ogaid na saden sa ba niyan den pembantaani na di niyan dii mapakambelag so tanto a dii nggiginawai.
So kambonget na lebi a pepekandao ko maongangen a taw a di so magatos a lambit ko lalong.
Aya bo a pepanagontamanan o marata a taw na so kapakasosopak kagiya ka maoto na sogoon rekaniyan so da a kapedi iyan a sogo o Tohan.
Tomo a aya mitoona o taw na so arimaw a inagawan sa wata a di so lalong sii ko kapelalalong iyan.
O mbadali o taw sa marata so mapiya na di den magawa so marata ko walay niyan.
So kapooni ko kapepawala na datar o kapepekabowak o ig ko miyaopak a pelit sabap sii na tapeleken ka so kapakipetitidawa sa di niyan pen kakitabolog.
So taw a pepakabenaren iyan so miyakasela ago so pen so peteksilen iyan so da a sala iyan na melagid siran bo a ipekegowad o Allah.
Antonaa i gona o pirak sii ko lima o lalong a mipemasa niyan sa kaongangen ka di niyan pekebabayaan?
Lalayon so kapekebabayai reka o ginawai ngka na so pagari ngka na inimbawata a pekaogop reka ko kamaregenan.
So bo so korang i sabot i pesepa sa kapengakowa niyan ko otang o siringan iyan.
So taw a mabebaya makimbobono na mabebaya ndosa so pepagembaal sa maporo a pangeleban na pepekaboyo sa kabinasaan.
So bibid i pamikiran na di den pekakowa sa kamapiyaan na so aden a dila iyan a somosopak na keroseng ko kasiksaan.
Ipekerata a ginawa o taw so kinimbawataan iyan ko lalong na so ama o boda na da den a kapekebabaya iyan.
So masosonor a poso na mapiya a pekabolong ogaid na so kaada o inam na iperayor o lawas.
So marata a taw na peterima sa tendan sa masolen sa kambibida niyan ko kapengokom.
Pegantap so somasabot ko kapepekaongangen ogaid na so lalong na ba niyan den ipepegenebeneb so manga mata niyan ko apiya anda ko doniya.
So lalong a wata na ipegoteg o ama iyan ago ipekerata a ginawa o ina iyan.
Kena a ba mapiya so kaselaa ko magiinontolan aya pen o ba so kapelepedi ko manga sanasanaan ko kapakatitito iran.
So mala i katao na gomegenggen ko manga katero iyan na so maongangen a taw na maririnaw a ginawa niyan.
So di makaroroyoda ko manga ped na aya bo a tatagoon iyan sa ginawa na so ipekesoat iyan di sekaniyan den pagayon ko apiya antonaa i dii nggolaolaan.
Da den a kabaya o lalong ko kapakasabot ka so bo so kapesawai niyan ko mapipikir iyan.
Igira a miyakatalingoma so kadostaan na pekatalingoma mambo so kapakasodi na so kayaan na oonotan o kapakadapanas.
So manga katero ko ngari o taw na lagid o madalem a ig a aya bowalan o ongangen a pegondas on a datar o lawasaig.
Kena a ba ontol so kaperamigi ko miyakasela a nggolalan ko kaperampasi ko da a sala iyan ko maontol a kokoman.
So manga modol o lalong na pepekaagak rekaniyan ko kambobono na pepekaboyo so ngari iyan sa leped.
So ngari o lalong na aya on pekabinasa ago so manga modol iyan na pekilitag ko ginawa niyan.
So manga katero o tangondor na lagid o manga pipiya i taam a isongit a ipekebabaya o taw a kapelameda niyan on.
So taw a bobokelen nggalebek na pagari sekaniyan o dii mamagola.
So Ingaran o Allah na aya mabager a lantawa a ron pepagapas roo so maontol a taw na malilinding sekaniyan on.
So kakawasaan o tatamoken a taw na pipikiren iyan a aya niyan makokota a siti ago lagid o maporo a alad a di den kekalakat.
Sii ko da on pen kabinasai na ipeporo o taw a ginawa niyan ogaid na pekaona so kapangalimbabaan na go bo so kakipangkat.
So pesembag sa da niyan pen kapakapamakineg na kalalalongan iyan oto ago kayaan.
So tomitikna a pamikiran na pekitobay o taw igira a pekesakit ogaid na so maroropet a pamikiran na antawaa i pekakena on.
So poso o makasasabot na pepekakamal sa ilmo na so manga tangila o maongangen na dii mbabanog ko katao.
So pamemegayan na pepakadayaan iyan so pagokitan o pepemegay ron ago pepakaadapen iyan sekaniyan ko manga ala a taw.
Saden sa keona tero sii ko kapengokom na lagid o ba aya ontol taman sa di makadarpa so mimbabala iyan a pengingise on.
So kaperipa na pekatareg ko kapepawala ago kekokom iyan so rido o manga ala i gees.
Tanto a maregen so kingginawain peroman ko kiyaselaan ka a pagari a di so kaagawa ko kokotaan a siti ka so manga rido na lagid o katatanggalan a pintoan o torogan.
Aya ikeosog o tiyan o taw na so onga o ngari iyan na ikesoat iyan so pekisabap ko manga katero iyan.
Apiya anda ko kapatay ago so kaoyagoyag na sii ko kapaar o dila na siran oto a pekebabaya sii na ken iran so onga o manga katero iran.
So mama a miyakatoon sa karoma na miyatoon iyan so mapiya ago miyakatarima sa limo o Allah.
Dii mangangampedian so miskin ogaid na so kawasa na makeras so kapesembag iyan.
Tomo so miskin a pepaginetaw a magiinontolan a di so lalong a bibid i katero.
Di mapiya so kapepanagontaman amay ka da a sowa on na saden sa magaanggaanen i kalakad na pekelepas iyan so lalan.
So kalalalongan o taw na aya pepekabinasa ko kapepaginetaw niyan ogaid na so Allah i pepangobaan iyan.
So kakawasaan o taw na pepekaaden on sa madakel a ginawai ogaid na so miskin na apiya so sakataw a ginawai niyan na pembelag on.
So dii seksi sa di benar na di kelepas ko kaselaa on na saden sa ipesengaw niyan so manga kabokegan na di pekalidas.
Makadel a pepanamar sa kalimoa on o mala a taw na oman i isa na dii makingginawai ko pepamamegay sa manga pamemegayan.
So miskin na ipekeya o langon a manga tonganay niyan na aya pen so matag iyan ginawai a pelidas on. Apiya o peselobaa niyan siran a pepangangampedian na da den a ketoonan iyan kiran.
Apiya antawaa i pepekakamal sa kaongangen na pekebabayaan iyan so ginawa niyan na saden sa mananamar sa kapakasabot na pekapiya so bobolos iyan.
So dii seksi sa di benar na di kelepas ko kaselaa on na saden sa ipesengaw niyan so manga kabokegan na kebinasa.
Kena a ba domadait ko lalong so kapepaginetaw a dii tebowakar na lebi pen a di patot ko oripen so kandadatoi niyan ko manga olowan.
So ongangen o taw na ipepekalenggaw o gani niyan na aya niyan bantogan so kapepakalepasa niyan ko minisela on.
So kararangit o dato na lagid o kapegengger o arimaw ogaid na so kapangalimo iyan na datar o namog sii ko otan.
So lalong a wata a mama na aya ikebinasa o ama iyan na so kapakipepawala o karoma a babay na lagid o da a rintas iyan a kapegetek o ig.
Mapeposaka o mama so walay ago so tamok o manga lokes iyan ogaid na so bo so Allah i pekabegay ron sa maongangen a karoma.
So kabobokel na ipekanek a torog ago so tapolan na keongosan.
So petoman ko manga sogoan o Allah na pelindingen iyan so niyawa niyan ogaid na saden sa dii sodi ko manga lalan o Allah na petay.
Igira a pembegan o taw so manga miskin na pepagotangan iyan so Allah na imbadal iyan on so mapiya a pinggolaola niyan.
Parintaa ngka so wata a ka sii ko kapepekaarap ka on pen ka o di ngka ini nggolaolaan na kabaya a ka a kapetay niyan.
So raboraboten na kisala on ai na o kapanabangan ka sekaniyan na disomala a peromanan ka bo.
Pakinega ngka so toma ago tarimaa ngka so parinta kaan ka makaongangen ko oriyan iyan.
Madakel a antangan sii ko pamikiran o taw ogaid na so bo so takdir o Allah i pekatoman.
Aya kakasi o taw na so kapangalinggagaw niyan na tomo so kapembaloy o taw a miskin a di so bokeg.
So kipekeleken ko Allah na ipekeoyagoyag o taw na saden sa miyakasowa sii na makadedeke a masosoat a di ketalingomaan a marata.
So tapolan na pekilebeng a lima niyan ko ladiya ogaid na apiya so kapakakasoya niyan on ko ngari iyan na bobokelen iyan.
So arak na pembalowin iyan so taw a pekelalolalong na so mabisa a panginginomen na ipekebaloy niyan a kapasongan na apiya antawaa i pekedadadadag sa sabap on na kena a ba maongangen.
So pekerarangitan a dato na datar o pegengger a arimaw na apiya antawaa i makakerangit on na lileb iyan so niyawa niyan.
Bantogan o taw so kapananggilai niyan ko kambobono ogaid na oman i lalong na mababaya makititidawa.
So mala i bokel na di niyan pendadon so lopa iyan ko misesenggay a mosim sabap roo na amay ka iraragon na pagilain iyan ogaid na da bes a ba niyan on keragon.
So manga niyat ko poso o taw na lagid o madalem a ig ogaid na so ana sabot iyan na pekasageb on.
Madakel a taw a ipetewatawag o oman i isa on so kapiya niyan i ginawa ogaid na antawaa i pekatoon sa kasasarigan a taw?
So matito a taw a pepaginetaw a magiinontolan na perakmatan so pekasalono on a manga wata iyan.
Igira a pegontod so dato ko korsi iyan a pepangokom na pesimaan o manga mata niyan so langon a kamarataan.
Antawaa i makapetero sa Miyalompiyo aken den so poso aken masosoti ako a da a dosa ko?
So pepekalabit a manga panimbang ago manga asada na palaya ini ipekesisingay o Allah.
Apiya so dii nggolaolaan o wata na aya on pekikilala o soti ago matito so parangay niyan.
So tangila a ipepemamakineg ago so mata a ipepangilailay na palaya ini inembaalan o Allah.
Di ngka kebabayai so kapakatorog ka o ba ngka ikamiskin pageenaw ka baden ka pekakowa ka sa madakel a pangenengken
Kena ini a ba mapiya kena a ba mapiya a tig o pepemasa ogaid na amay ka miyaipos na di niyan dii tekabor so miyapamasa niyan.
Aden a bolawan ago madakel a manga pirlas ogaid na so modol a dii tero sa katao na datar o mala i arga a montiya.
Saden sa miyangako ko otang o mananangga na patot a kowaan on so gerab iyan a aya sanda ko kapekabayad iyan.
So pangenengken a miyakowa o taw ko kapanalimbot na mamis rekaniyan i taam ogaid na aya keoriyanan on na lagid o saami a peted.
Igira a pegembaal ka sa manga antangan na pakimosawir ka na pakinggonanao ka amay ka makipetidawa.
So dii magenebeneb a taremo na pesewaan iyan so pageenesen sabap roo na di ka pakipegepeda ko taw a madakel i katero.
Apiya antawaa i pesintaan iyan so ama iyan o di na ina iyan na kepareng so solo iyan sii ko tanto a maliboteng.
So kakawasaan a malebod so kiyakowaa ngka on sii sa poonan na oriyan iyan na di reka ini kirakmat.
Di ngka peteroa a Mbadalan ko so marata. Mbabayorantang ka baden ko Allah ka sebeten ka niyan.
Ipekesisingay o Allah so pepekalabit a manga panimbang na so ipepanaliba a timbangan na di niyan ikesoat.
So kapelakad o taw na peketendo o Allah kagiya ka maoto na andamanaya i kakesaboti o taw ko lalan iyan?
Litag ko taw so magaanggaanen a kinisenggain iyan ko soasoat ko Allah na go niyan bo misendit so samaya iyan on.
So maongangen a dato na pepariksaan iyan o antawaa i marata na pekibagolong iyan siran.
So hatin o taw na aya solo o Allah a pepariksa ko langon a mapapadalem ko ginawa niyan.
So limo ago so kasasarigi ron na pepekalinding ko dato na ipepakabager o ndatoan iyan so kapangalinggagaw.
So bantogan o manga ngongoda a mama na so bager iran na so parahiyasan o manga totoa na so kapoti o bok iran.
So poso o dato na sisii sa lima o Allah a datar o lawasaig a apiya anda niyan pekaondasa ko kabaya iyan.
So oman i okitokit o taw na ontol ko kapipikira niyan on ogaid na petimbangen o Allah so mapapadalem ko poso.
So kanggolaola sa ontol ago matito na lebi a tatarimaan o Allah a di so manga korban.
So mipoporo a manga mata ago so takabor a poso a aya den sigay o manga rarata na palaya den dosa.
So manga antap o matordon i galebek na matamataan a pekiarong ko kapakalaba ogaid na oman i magaanggaanen na baden kemiskin.
So tamok a miyakowa o pepamokeg a dila na matag baden sepot a magaan bo keda ago pekapatay a litag.
So kapanganiyaya o manga rarata na aya kiran pekabinasa ka kagiya pesengkaan iran nggolaola so ontol.
Dii silasilay so lalan o manga baradosa ogaid na matito so okitokit o da a sala iyan.
Tomo so kagegenek ko rogo o atep a walay a di so kisoledaan ko talibatak a babay ko maolad a walay.
Aya peniniyaten o marata a taw na so kanggolaola niyan sa kamarataan. da den a ba niyan limo ko siringan iyan.
Amay ka miyadaneg so makasodi na pekaongangen so da a peleng iyan na igira a mapepangendao so maongangen na pekeomanan so katao niyan.
So Allah a aya Maontol na katawan iyan den so pekesowasowa sii ko walay o marata a taw na pepepaden iyan so manga rarata sii ko kakebinasai ron.
O olena o taw so tangila niyan ko kapenggoraok o manga miskin na pekagoraok sekaniyan mambo a di keinengka.
So kabegay sa pamemegayan sa da a matao ron na pekalenggaw ko kararangit ago so pen so tendan a pageemaan a kimbegan on na pekalenggaw sa mala a gani.
Igira a pegokasan sa kokoman so manga taw na ipekebabaya o manga oontol ogaid na kisiksa ini ko siran oto a dii mbabaradosa.
So pekasilay ko lalan ko kapakasabot na keped ko kalilimodan ko miyamatay.
Saden sa mabebaya manembatembang na kemiskin na apiya antawaa i pekebabaya sa arak ago manga lelembo a pangenengken na di den kekawasa.
So manga rarata a taw na pekiaon ko manga oontol ago so makatipo na pekiaon ko manga titito.
Tomo so kagegenek ko disirto a di so kaaped ko talibatak ago raboraboten a babay.
So walay o maongangen na katitimoan sa manga pipiya a pangenengken ago lana a olibi ogaid na so lalong a mama na pelameden iyan langon so rek iyan.
Saden sa pepanagontaman ko kapaginontolan ago kapangalinggagaw na pekakowa sa kaoyagoyag kamapiyaan ago bantogan.
So maongangen a mama na pekakalakat ko soled o siti o manga babager a sondaro ago kegeba iyan so kota a sasarigan iran.
So taw a penggenggenen iyan so ngari iyan ago so dila iyan na ipelidas iyan a ginawa niyan ko kasamok.
So takabor a pepangimporoan a aya ngaran iyan na Makasodi na tanto niyan a pepakibantog a ginawa niyan.
So singayo o mala i bokel na aya on pekapatay ka kagiya pegenda o ba makanggalebek so manga lima niyan
Mababasa alongan na kapenapso bo den. Ogaid na so maontol a taw na pembegay sa da a sangkaan iyan.
So ipesoasoat o marata a taw na piyakasisingay ba di labaw igira a marata so niyat iyan ko kinisapaaten iyan on.
Di ketarima so ipeseksi o bokeg ogaid na da a ikeda o dii teroon o taw a pepakineg.
So marata a taw na peseyan sa da a ikelek iyan ogaid na so matito a taw na perasamen iyan so manga okitokit iyan.
Da a kaongangen o di na kapakasabot o di na mosawir a ba pekabangen ko Allah.
So mapiya a kapekenega reka na tomo a di so mala a kakawasaan ago so kaaadati reka na tomo a di so pirak ago bolawan.
So manga kawasa ago so manga miskin na aden a ndataran iran so Allah i Miyaden kiran langon.
So masanggila a taw na pekeilay niyan so marata a pekatalingoma na ipetepok iyan a ginawa niyan. ogaid na so lalong a baden pananaros na kesiksa.
Aya imbalas o kapangalimbabaan ago so kalek ko Allah na kakawasaan ago bantogan ago so kaoyagoyag.
So manga sorok ago manga litag na sisii ko lalan o bibid a taw ogaid na saden sa pesiyap ko rek iyan a niyawa na pegawaten iyan ai.
Layama ngka so wata ko kapepaginetaw a mapapatot rekaniyan na amay ka mikesad den na di niyan ai pagawaan.
Makapendato so kawasa ko manga miskin na so pepangotang na mapengongoripen o dii mamagotang.
So taw a ipepamola iyan so kamarataan na aya pekeragon iyan na kasiksaan na kitareg so kapepekaleped o rarangit iyan.
So maginawa a taw na perakmatan ka pepamegay ko pangenengken iyan ko manga miskin.
O pakaawaa ngka so makasodi na magonot on mambo so kapepawala na kitareg so kaperido ago so kapepakaito.
Saden sa pekebabayaan iyan so soti a poso a makalimoon pen so di niyan dii katero na mipengginawai niyan so dato.
So manga mata o Allah na pepekasiyap ko katao ogaid na pekeliden iyan so manga katero o makatipo.
Aya dii teroon o mala i bokel na Aden a arimaw sa liyo o di na Kebono ako sii ko manga lalan.
So ngari o babay a sebo na madalem a galebo so taw a pekerarangitan o Allah na keolog on.
So kalalalongan na misasarta ko poso o wata ogaid na so badas a ipendaneg on na pembelagen iyan ai rekaniyan.
Apiya antawaa a pepanalimbot ko miskin sa kapepakalaa niyan ko tamok iyan ago so pembegay sa manga pamemegayan ko kawasa na ndatar siran a kekorangan.
Lekai ngka so tangila ngka na go ngka pamakinega so manga pananaroon o manga oongangen pakikenalen ka ko poso o ka so manga ndao aken
Ka ikasosoat ka o pagiimana ngka ago makatitiyagar on langon tomontol so manga modol ka.
Piyakitokawan aken reka ini sangkai a gawii apiya sii reka den kaan so Allah i kasarigan ka.
Minisorat aken reka so telo polo a pananaroon a kikatatagoan sa osiyat ago ilmo
A pekatokaw reka so kapakatomangked o manga katero a tito a benar kaan ka misembag so tito a benar ko siran oto a somiyogo reka.
Di ngka pelabiti so miskin sabap sa miskin aya pen o ba ngka pagiloti so da a ba on pekaogop sii ko kapengokom
Ka ipenindeg o Allah so kabenar iran na petebanan iyan so siran oto a pepamanekew kiran.
Di ka pakipengginawai ko raboraboten a mama ago so marangit na di ka on pekipagepeda
Ka o ba ngka baden masowa so paparangayan iyan ago kalitagan ka a ginawa ngka.
Di ngka topaan a kapengakowa ngka ko otang o ped a taw
Ka o da a kibayad ka on na apiya so dempas a pegigaan ka na kekowa reka.
Di ngka pegalina so andang a temanaan a minibetad den o manga apo o ka.
Igira a piyakaatoang ka o dato na paginengkaa ngka piyapiya o antonaa i inipagana reka
Na genggenen ka so kaor ka o mala ka i kakan.
Di ka kebimban ko manga pipiya i taam a pangenengken iyan ka masiken anan a matag reka ipepagakal.
Di ngka pekopain a ginawa ngka nggalebek kaan ka makakewasa pagongangen ka ago taregen ka.
Ka apiya giya bo a kasirapa ngka ko manga kakawasaan na miyada den ka aya mataan na pegetoan siran a manga papak na pekalayog sa kawang a datar o agila.
Di ka ken ko pangenengken o maliget a taw aya pen o ba ka madalodalo ko kapiya niyan i taam
Ka aya parangay niyan na lalayon iyan pipikiren so penggaston iyan. Kan ka ago inom a peteroon iyan reka ogaid na kena a ba reka iklas so poso iyan.
Kegowa a ka so maito a miyakan ka na ilang baden so kiyambabantobantoga ngka on.
Di ka pakipembitiyarai ko lalong ka ba niyan den pesodia so kaongangen o manga katero o ka.
Di ngka pegalina so andang a ndolonan aya pen o ba ngka kalabiti so manga lopa o manga ilo
Ka mabager so Allah a pelinding kiran na ipenindeg iyan so kabenar iran reka.
Pakikenalen ka ko poso o ka so ipepamangendao reka ago piyapiyai ngka mamakineg so manga katero a ilmo.
Di ngka pendarainonen so kapeparintaa ngka ko wata ka so kapembadasi ngka on na di on pekapatay.
Danega ngka sekaniyan den a badas ka pekalidasen ka so niyawa niyan ko kanarakaan.
Wata aken o pagongangen so poso o ka na tanto a ikebabaya o poso aken
Tanto a ikapipiya o ginawa ko igira a dii matero o modol ka so ontol.
Di ngka pakapesigin ko poso o ka so manga baradosa ka tatapa ngka baden so kipekeleken ka ko Allah.
Ka matamataan den na mapiya so keakiran reka na di den kepotol so panginam ka.
Pamakineg ka wata aken ago pagongangen ka na pakaantapa ngka so poso o ka ko ontol a lalan.
Di ka pengeped ko manga palainom ago so manga bosaw a pepangangan sa manga sapo.
Ka so tamereg ago so bosaw na kemiskin na so katoratod na makapenditar iyan so taw sa manga togak.
Pakinega ngka so ama a ka a mimbawata reka na pagaadati ngka so ina a ka apiya amay ka malokes den.
Pamasaa ngka so tito a benar na di ngka den pepasaa kowa ka sa kaongangen ago kapindiyara ago so kapakasabot.
Tanto a mapipiya a ginawa o ama o magiinontolan na so mimbawata sa maongangen a wata na ipekebabaya iyan sekaniyan.
Mabebaya baden so ama a ka ago so ina a ka na makapiya a ginawa o babay a mimbawata reka.
Wata aken palada ngka raken so poso o ka ago di ngka pelikati sa mata so manga lalan aken
Ka so sondal na aya madalem a galebo ago so babay a sebo na aya masimpit a paridi.
Pepamagayan sekaniyan a datar o tanganiyaya na pekeomanan iyan so miyamakandosa a manga mama.
Antawaa i dii mboboko? Antawaa i mararata a ginawa niyan? Antawaa i dii makimbobono? Antawaa i lalayon makapepagataat? Antawaa i aden a manga pali iyan sa da a ba niyan sabap? Antawaa i romiriga so manga mata niyan?
Di ngka kesigin so manga rarata a taw aya pen o ba ngka kabayai a kapangeped ka iran
Ka aya iran bo mapipikir na so kapanganiyaya ago aya iran dii mbantaanan na kasemok.
Nggolalan ko kaongangen na pekebangon so walay ago nggolalan ko kapakasabot na makapembeken ai
Nggolalan ko katao na pekepeno so manga rowang on a langon a pitibarangan a mala i arga ago ipekebabaya a tamok.
Mala i gees so maongangen a mama na so mala i katao na pepangosor so kapaar iyan
Mala reka i kipantag so kapakipemosawira ko kapakipetidawa a ka na so kapakataban na makapenggolalan ko madakel a odasa.
So kaongangen na di peraoten o lalong sii ko peketimotimoan ko manga taw na da den a ba niyan kisambong a lalag.
Saden sa pekediyat sa marata na keingaranan sa tangakal.
So kapegantangana ko kapelalalong na dosa na piyakasisingay ko manga taw so makasodi.
O pelokeloke ka sii ko gawii a kamaregenan na sayana a maito so bager ka.
Sabeta ngka so manga taw a pekeagak ko kapatay na rena ngka so siran oto a pekisasawiring manaros ko kapembonoa kiran.
O teroa ngka a Da den a ba aken sii katawi. na ba ini di tegoa sa ginawa o Allah a aya petimbang ko madadalem ko manga poso? Ba niyan ai di katawi a aya pesiyap ko niyawa ngka na ba niyan di mbadalen ko oman i isa a taw so pinggolaola niyan?
Kan ka sa gola a teneb wata aken ka mapiya ini ago so gola a teneb a poon ko taro a mamis ko panaantaaman ka.
Na lagid oto mambo so kasowaa ngka ko kaongangen sii ko niyawa ngka o makowa ngka na mapiya so bobolos ka na di den kepotol so panginam ka.
Hey marata a taw di ka pepagayan ko walay o maontol di ngka mbinasai so dedekean iyan
Ka apiya pen makapito maoteng so maontol a taw na pepekatindeg bo ogaid na ikepepad o manga rarata so morala.
Di ka kebabaya igira a miyaoteng so ridoay ngka ago di ikepiya a ginawa ngka igira a minirepang sekaniyan
Ka keilay ai o Allah ago di niyan ikesoat na o ba niyan baden pakalenggawa so kararangit iyan ko ridoay ngka.
Di ka pegoteg sabap ko manga baradosa aya pen o ba ngka kasigin so manga rarata a taw
Ka da a bobolos o baradosa na kepareng so solo o marata a taw.
Kaleken ka so Allah ago so dato wata aken na di ka pengeped ko siran oto a pepamanopak
Ka kitalingoma kiran tomekaw so kambinasaa kiran na antawaa den i pekatokaw sa kasiksaan a kitana kiran o Allah o di na so dato?
Giyai mambo i manga pananaroon o manga oongangen a taw So kaperamiramig sii ko kapengokom na kena a ba mapiya.
Apiya antawaa i petero ko miyakasela sa Miyakabenar ka na pesintaan sekaniyan o manga taw ago kerarangitan o manga nasiyon.
Ogaid na mapiya i bobolos so siran oto a pekebenaran iran so miyakasela na iperakmat kiran so kamapiyaan.
So pembegay sa ontol a sembag na lagid o pekaarek sa modol.
Imasada ngka pasin so galebek ka sa liyo ko kapetiyagara ngka ko lopa a ka na go ngka bo balaya so walay ngka.
Di ka peseksi sa misopak ko siringan ka sa da a sabap iyan aya pen o ba ka tero sa kapamagakal.
Di ngka peteroa a So den so inikidia niyan raken na aya ko ron mambo ikidia seopan ko angkoto a mama ko pinggolaola niyan.
Siyagadan aken so lopa o mala i bokel a so sapadan o mama a da a sabot iyan.
Na piyamangetoan ai langon a manga sorok miyapeno so lopa a teneken a otan na miyatempag den so alad a ator a mililibet on.
Na sii ko kapegilaya ko ron na piyamimikiran aken piyapiya na miyakasowa ako ron sa ndao
So di bo matey a kapakatorog di bo matey a kasarop o torog ago di bo matey a kaiiga a kadedeke
Giyai pen so ped a manga pananaroon o Solaiman a kiyopiya o manga pagtaw i Hisikiyas a dato sa Yodah
Pekibantog ko Allah so kapageemaa niyan ko ped a manga nganin ogaid na pekibantog ko manga dato so kapepariksaa iran ko manga nganin.
Datar o kaporo o langit ago so kadalem o lopa so di kaketekeda ko pamikiran o manga dato.
Amay ka oriin so pirak a mada so marata on na so kelamba on na aya kapependayan o panday sa pirak
Na amay ka miyakowa ko kamamasaan o dato so manga rarata a taw na makapembeken so ndatoan iyan ko kaontol.
Di ngka poporoon a ginawa ngka ko hadapan o dato ago di ka petindeg ko darpa o manga ala a taw
Ka tomo a matero iyan reka a Panik ka sii a di sa ba ka niyan pakadapanasa sii ko hadapan o olowan.
So miyasowasowa a miyailay ngka na di ka magaanggaanen sa kipeseksiin ka on ko pepangokoman ka oriyan oto na antonaa i kesowa a ka amay ka makapemataan so ped a miseksi on sa miyaribat ka?
O aden a di niyo dii pewalaan ago so siringan ka na di ngka pesawai so pageenesen o ped a taw
Ka so pekaneg on na o ba ka niyan baden mbongeti na di reka den keda so kayaan ka.
So miyatero a domadait ko kapakambebetad na lagid o ookiran a bolawan a piyamalagenan sa pirak.
Lagid o aritis a bolawan o di na so batawi a lombos a bolawan so osiyat o maongangen ko tangila a pepamakineg.
Lagid o matenggaw a ig a pekeinom ko maranti a alongan so kasasarigan a talasogoay ko siran oto a pepamanogo on ka mapepakapiya niyan so kanggiginawa o kadnan iyan.
Lagid o manga gabon ago ndo a di makaaawid sa oran so dii tekabor sa manga pamemegayan a di niyan bo imbegay.
Nggolalan ko kapepanginsabar na keayokan so dato na so malemek a katero na pekaropet ko tolan.
O makatoon ka sa gola a teneb na so bo so kediyangkaan reka i kana ngka on ka o ba ka on baden masemo na makagowa ka on.
Di ka lalayon pesong ko walay o siringan ka ka o ba reka baden bongasa na ikagowad ka niyan.
So taw a di niyan dii seksian sa di benar so siringan iyan na datar o rompi o di na pedang o di na magarang a gasa.
So kasanai ko di kesarigan a taw ko masa a kamaregenan na lagid o miyaropet a ngipen o di na lepo a ai.
Saden sa pepagidaidaan iyan so mararata a ginawa niyan na lagid o pegagaw sa gerab o ped a taw igira a matenggaw a doniya o di na lagid o kapagibongi sa timos ko pali.
O pekeor so ridoay ngka na begi ngka sa kekan na o pekewaw na begi ngka sa ig a keinom.
Ka so kapenggolaolaa ngka sii na aya ngka kategoi sa pekadeg a waga sii ko olo niyan na mbelasan ka on o Allah.
So kapesember o otara a pepekaawid sa oran na lagid mambo o dila a taliyantaan a mapepakarimeng iyan so paras o ped a taw.
Tomo so kakakaden ko rogo o atep o walay a di so kisoledaan ko talibatak a babay ko maolad a walay.
So mapiya a totol a poon sa mawatan a inged na lagid o panginginomen a matenggaw a ig ko mikokopay a taw.
So maontol a taw a pepakiwitowit ko manga rarata na lagid o lebog a bowalan o di na kiyarimogan a paridi.
Kena a ba mapiya so minitaralo a kakan sa gola a teneb na kena a ba pekabantog ko taw so di niyan dii kambantogan.
Lagid o giyaw sii ko mosim a pangolaon o di na oran sii ko kaperaragon na lagid mambo o bantogan a kena a ba domadait ko lalong.
Lagid o kenti o di na kalogay a dii melayolayog ko mbalabala a di pekatana so sinta amay ka da a sabap iyan.
So badas na patot ko koda so kakang na patot ko kimar ago so bentol na patot ko likod o manga lalong.
Di ngka sembagen ko lalong so makaaayon ko kalalalongan iyan ka o ba ka baden mbaloy a datar iyan.
Sembagen ka ko lalong so pekaompiya ko kalalalongan iyan ka o di na mapemikir iyan a maongangen sekaniyan.
So pepekawit sa toma a nggolalan ko lima o lalong na lagid bo o pepotol ko rek iyan a ai o di na peginom ko kakebinasai ron.
Lagid o manga ai o lepo a baden kikabibitin a di keosar so bayambayanan sii ko ngari o lalong.
So kapembegi sa bantogan ko lalong na lagid o kipegiketen ko ator ko pegingalan ko pitik.
Lagid o soroken a waged a ipepamayapay o lima o palaobog so bayambayanan sii ko ngari o lalong.
Lagid o pamamana a pepekapali ko manga ped a baden pepemekas sa da den a antap iyan na lagid mambo o taw a pakapenggalebeken iyan so lalong o di na so apiya antawaa a matag somasagad.
Lagid o aso a pekesoyan iyan so gowa iyan so lalong a di niyan dii peromanan so kapekelalolalong iyan.
Ba ka miyakailay sa taw a ibibiling iyan kon a maongangen? Mala a panginam para ko lalong a di sekaniyan.
Tig o mala i bokel a Aden a arimaw roo ko lalan. Aden a mawaraw a arimaw a dii magenebeneb sa liyo.
So kapekekelid o gikos o pintoan igira a pekelekeban na aya mambo kapekelid o tapolan ko igaan iyan.
So tapolan na pekiboso a lima niyan ko ladiya ogaid na apiya so kaami na mbokelen iyan.
So mala i bokel na ibibiling iyan kon a maongangen a di so pito kataw a pepekabegay sa ontol a sembag.
Saden sa pepanginesop ko kambobono a da a kimamaniyai niyan on na lagid o taw a pekepetan iyan so mawaraw a aso sa tangila.
Lagid o biteng a mama a pepamana sa pekedeg ago pepekapatay a manga gasa
Na lagid mambo o taw a pegakalan iyan so siringan iyan na go niyan bo teroa a Di ako baden dii sendag.
O da a itagon na kepareng so apoy na o da a kapamaganta na kitapelek so kapepawala.
Lagid o oring a dii powaga ago lagid o kayo a ipetegon ko apoy so taw a mabebaya makipewala a pepakasilaan iyan so katidawa.
So manga katero o tangondor na lagid o manga pipiya i taam a isongit pepekasenep ai ko pisembaan.
So matilak a manga modol a ipesepeng ko marata a pamikiran na lagid o koden a bote a liyapisan sa inisayan sa pirak.
So taw a pekegowad na dii magomanta a nggolalan ko manga modol iyan na pagiipesen iyan so kapamagakal ko dalem a ginawa niyan.
Apiya o malangas so di niyan dii katero na di ngka sekaniyan mbenara ka aden a pito a pakasisingay a antangan a madadalem ko poso iyan.
Masiken a pekesapengan iyan sa kapanaliba so kapekegowad iyan ogaid na kerinayag so karata iyan sii ko madakel a taw.
So pekalot sa galebo na aya on bo keolog na so pelilid sa ator na kepato on malilid.
So bokeg a dila na ipekegowad iyan so siran oto a pekekaidan iyan na so dii mamagorayoray a ngari na pepekabinasa.
Di ka petekabor makapantag ko mapita ka di ngka katawan o antonaa i kesowasowa ko pekatalingoma a gawii.
Aya ngka pakapodiya sa ginawa ngka so ped a taw a kena a ba giya ngari i ka a so salakaw a taw a kena a ba so manga modol ka.
Mapened so ator ago matibeng so peted ogaid na so kapepekakakat o lalong na lebi a mapened a di giyoto langon.
So gani na piyakalekelek ago so kararangit na pekalangokolob ko niyawa ogaid na antawaa i pekatiger ko kapanaod?
Tomo so marinayag a kambongeti ko ped a taw a di so pagiipesen a kapekebabayai ron.
Kesarigan ka so kapekasakiti reka o ginawai ngka ogaid na kapangakal so kapagareki reka o ridoay.
So maoosog a taw na di niyan kebayaan so gola a teneb ogaid na so pekeor na apiya so mapait na mamis ko panaantaaman iyan.
So taw a pepagenebeneb sa mawatan a poon ko mbalingan iyan na lagid o papanok a kawawatanan ko salag iyan.
So ikekamotan ago so doka na ipepakapiya a ginawa na lagid oto mambo so ikasosoat a osiyat o ginawai a pepekapoon ko poso iyan.
Di ngka pekalipati so ginawai ngka o di na so ginawai o ama a ka na di ka song ko walay o pagari ngka ko gawii a kamomoralai reka ka tomo so siringan ka a marani a di so tito a pagari a kawawatanan.
Pagongangen ka wata aken ka ikebabaya o poso aken ka giyoto i kakesembaga ko ko apiya antawaa a pegitowito raken.
So masanggila na pekeilay niyan so marata a pekatalingoma na ipetepok iyan a ginawa niyan ogaid na so boda a baden pananaros na kesiksa.
Saden sa miyangako ko otang o mananangga na patot a kowaan on so gerab iyan a aya sanda ko kapekabayad iyan.
Igira a piyokaw o taw so siringan iyan sii ko teked a kapipita ko kasalama niyan on sa matanog na datar o ba niyan on kiyandaorai.
Melagid so da a rintas iyan a kapegetek o ig ko gawii a kapepangoran iyan ago so babay a mababaya makipepawala.
So kapetepengi ron meren na lagid o kapagerena ko ndo o di na so kagamaka ko lana.
Lagid o potaw a mapekagarang iyan so ped a potaw a pekegarang o taw so ginawai niyan.
Apiya antawaa i pegalima ko kayo a korma na pekakan ko onga niyan na so talasogoay a totordon iyan so kadnan iyan na kebantogan.
So ig a pekealong on so paras o taw na lagid mambo o poso o taw a pekeilay ron so parangay niyan.
So kobor ago so darpa a kabinasaan na di den kepeno na lagid mambo o manga mata o taw a di den kesoat.
So pirak ago so bolawan na pegoriin o apoy sii ko tonaga ogaid na petepengan so taw a nggolalan ko kapepodiya on.
Apiya o rosoi ngka so lalong ko lesong o di na mbowayon ka a endo a datar o ilaw na di ngka on den kebelag so kalalalongan iyan.
Panamari ngka a katokawi ngka ko masosowa o manga talon ka a manga bilibili ago kambing ago tagoa ngka sa ginawa so manga pangangayamen ka
Ka kagiya di matatatap so kakawasaan ago so kadato na kena a ba pegtey ko langon a kapepamagapidapid o masa.
Igira a miyaririk so otan a mitemos bo ago miyatimo so leletaan a poon ko manga bobongan
Na pekambaal ka sa nditaren ko bombol a bilibili ago makapemasa ka sa lopa ko arga o manga kambing.
Pepelagoy so marata a taw apiya pen da a peseloba on ogaid na so manga oontol na datar o arimaw a da a ipekelek iran.
Sii ko nasiyon a pesopaken on so gobirno na madakel a magoolowan on. ogaid na so dato a aden a sabot iyan ago katao na peketatap iyan so kapakambebeken o inged.
So olowan a pepangarasiyan iyan so manga lolobay na lagid o mabager a oran a da den a pelambaan iyan a pereperan.
So siran oto a petelikod ko manga sogoan na pepodin iran so manga rarata a taw ogaid na siran oto a petoman ko sogoan na pesorangen iran so manga rarata.
So manga baradosa na di pekasabot ko kokoman ogaid na siran oto a mananagontaman ko Allah na pepekasabot ko langon taman.
Tomo so miskin a pepaginetaw a magiinontolan a di so bibid i olaola apiya pen kawasa sekaniyan.
So kangodaan a petoman ko sogoan na aya maongangen a wata ogaid na so dii makipagepeda ko da a oked iyan a manga taw na mapepakaito iyan so ama iyan.
So taw a pepakadakelen iyan so tamok iyan a nggolalan ko kapamakaiseg ago katobo na peketimo iyan ai a keosar o ped a taw a ikelimo iyan so manga miskin.
Apiya antawaa i dii mangimbengelen ko kitab na apiya so kapangangarapan iyan na piyakasisingay.
Saden sa pendadag ko matito a taw sa kapepakikedegen iyan on ko marata a lalan na keolog sekaniyan ko galebo a kiyalot iyan ogaid na so da a manga daway niyan na makapekewali siran ko kamapiyaan.
So kawasa a taw na ibibilang iyan kon a maongangen ogaid na so miskin a aden a sipat iyan na kepariksa iyan.
Igira a miyakadaag so manga oontol na mala a kapekeriyala ogaid na igira a miniporo so manga rarata na baden dii tetapok so manga taw.
Apiya antawaa i pepagemaan iyan so manga dosa niyan na di den pekapiya so bobolos iyan ogaid na saden sa di niyan oto dii teobaten ago petelikodan iyan na ipengalinggagaw.
Rarakmatan so taw a lalayon so kipekeleken iyan ko Allah ogaid na so pepakategasen iyan a poso iyan na pekeolog ko kamoralaan.
Lagid o pegengger a arimaw o di na pendeseng a tingkalong so marata a mama a dii ndato ko manga lolobay a taw.
So pepangarasi a olowan na korang i sabot ogaid na so pekegowad ko kanggagasab na kelendo a omor iyan.
So mama a kabebenaran ko kiyapamono na pepalagoy taman sa kapatay niyan da den a ba on makaogop.
Saden sa pepaginetaw a madidiyangka na malilinding ogaid na so bibid i olaola na kitekaw a kakeoteng iyan.
So dii nggalebek ko lopa iyan na kitaralo ron so pangenengken ogaid na so peseloba ko da a bali niyan na tanto a kemiskin.
So mapaparatiyaya a taw na pekadakel so manga riski on ogaid na so di niyan dii nggagaanan a kapekatamok iyan na di den kelepas ko kataksilaan.
So kasoramig na kena a ba mapiya ogaid na aden a taw a ketendanan sa apiya satebi bo a paan.
So mala i napso na magaanggaanen sa kapakatamok iyan na di niyan katawan a peraoten sekaniyan o kamimiskin.
So pembonget ko ped a taw na amay ka mibolog na lebi sekaniyan a kebabayaan a di so taw a dii magorayoray so dila iyan.
Apiya antawaa i pepanekewan iyan so ama iyan o di na ina iyan a tig iyan pen a Kena ini a sala na ped sekaniyan o tanganiyaya.
So dalo a taw na pepekaondoy ko katitidawa ogaid na so peserig ko Allah na kesoat piyapiya.
Saden sa peserig ko ginawa niyan na lalong ogaid na so taw a ipepaginetaw niyan so kaoongangen na malilinding.
So pembegay ko manga miskin na di den pekorangan ogaid na saden sa pipidengan iyan siran na kesintaan sa madakel.
So taw a omanoman lalangan a ba niyan den pepakategasa a olo niyan na kitekaw a kasiksaa on a da den a pekabolong on.
Igira a ipepangkat so manga oontol ko nasiyon na mabebebaya so manga magiinged ogaid na igira a dii ndato so manga rarata na dii makaperego so manga taw.
So mangoda a pekebabayaan iyan so ongangen na ikapipiya a ginawa o ama iyan ogaid na so dii makipagepeda ko manga sondal na pelagaan iyan so tamok iyan.
Nggolalan ko maontol a kapengokom na mapakapembeken o dato so inged ogaid na so dato a peterima sa manga tendan na penggobaren iyan ai.
Apiya antawaa i pepamagorayoray ko siringan iyan na pekeyat sa poket a kikolibed ko ai niyan.
So dosa o marata a taw na aya on pekilitag ogaid na so magiinontolan na pepagidaida ago mapipiya a ginawa niyan.
So maontol a taw na pepaginengkaan iyan so kabenar o manga miskin ogaid na so marata a taw na da a sabot iyan sa kaketokawi niyan sii.
So manga makasodi na mapakapegondoya iran so manga taw ko siti ogaid na so manga oongangen na mapekalenggaw iran so kararangit.
O makipendaowa so maongangen a taw ko lalong na baden kerarangiti o di na pegompat so lalong na da a keondasan iyan.
So manga talibono na ipekegowad iran so madidiyangka a taw na pepanamaran iran so niyawa o manga titito.
Pepakamborngaten o lalong so langon a gani niyan ogaid na so maongangen na pepanginsabar ago gegenggenen iyan ai.
O tagoa o dato sa ginawa so di benar na so langon a manga sanasanaan iyan na pembabaloy a marata.
So miskin ago so tangarasi na aden a ndataran iran so Allah i migay kiran langon sa kapakanono.
O ipengokom o dato ko manga miskin so tito a benar na lalayon makambebeken so ndatoan iyan.
So badas ago so parinta na pepekabegay sa kaongangen ogaid na so bobotawanan a wata na mapakapekeya iyan so ina iyan.
Igira a miniporo so manga rarata a taw na pendakel so kapepakandosa ogaid na keilay o manga oontol so kakepepad iran.
Pinaa ngka so wata a ka ka ipekalintad ka sekaniyan ago ipekapiya pen a ginawa ngka.
Igira a da a miyapayag a lalag o Allah ko inged na pekebotawanan so manga taw ron ogaid na rarakmatan so taw a petomanen iyan so Kitab.
So oripen na di kepina ko katero bo ka apiya pen o siyabot iyan na di niyan tegoon sa ginawa.
Ba ka miyakailay sa taw a magaanggaanen i katero? Mala a panginam ko lalong a di sekaniyan.
So taw a di niyan dii pakateyaan so oripen iyan ipoon ko kawawatai ron na amay ka mibolog na kebaloy den so oripen a makapekewali.
So raboraboten a mama na pekepokaw niyan so katitidawa na so mala i gani na dii makasela sa madakel.
So maratabat o taw na ipekababa iyan ogaid na so ibababa iyan a ginawa niyan na pekakowa sa bantogan.
So dokapila o tekew na giya ginawa niyan i ridoay niyan ka amay ka pakapesepaan sekaniyan na di niyan keraw tero so benar.
So kalek ko manosiya na pepekaosod on ko litag ogaid na apiya antawaa i peserig ko Allah na malilinding.
Madakel a pepanamar ko limo o olowan ogaid na pepekapoon ko Allah so kapaginontolani ko taw.
So manga katero i Agor a wata i Yakih a aya lalag iyan on na Giyangkai a mama na pitero iyan ki Itiyal sii ki Itiyal ago si Okal a
Lebi ako a boda a di so apiya antawaa a taw da raken so kapakasasabot a patot a sisii ko manosiya.
Da ako den makapaganad sa kaongangen aya pen o ba makakenal sa katawi ko Soti a Tohan.
Antawaa i miyakapanik sa kasorgaan a miyakapanog bo? Antawaa i miyatimo iyan so ndo sii ko palad a lima niyan? Antawaa i miyapotos iyan so manga ig sii ko gerab iyan? Antawaa i miyapakambeken iyan so langon a manga temanaan o doniya? Antawaa i ngaran iyan ago antawaa i ngaran o wata iyan? Teroa ngka raken o katawi ngka.
Oman i katero o Tohan na kiyatepengan a tito a benar kelong sekaniyan o siran oto a pepagapas rekaniyan.
Di ngka pagomani so manga katero iyan ka o ba ka niyan baden taksila ago mapekiilay niyan a bokeg ka.
Ya Allah pengnin ko reka a nggolaolaa ngka raken angkai a dowa a betad sa di aken pen kapetay
Pakawatana ngka raken so kapamagakal ago so kapamokeg na di ngka raken mbegan so kamimiskini aya pen o ba kakawasaan began ka raken baden so katatangkaan a pekekan aken.
Ka o mitaralo so rek aken na o ba aken seka baden mipelaw ago peteroon ko a Antawaa so Allah? na o mamiskin ako na o ba ako baden makapamanekew ago ipekaito aken so Ingaran o Tohan aken.
Di ngka pegitowitoa so oripen sii ko kadnan iyan ka pesintaan ka niyan na ketokawan a miyakasela ka.
Aden a manga taw a di iran dii sintaan so manga ama iran ago di iran pen pelimoon so manga ina iran.
Aden a manga taw a a pipikiren iran a masosoti siran ogaid na da siran den malompiyo ko karesik iran.
Aden a manga taw a sayana a mipoporo so manga mata iran ago makasodi so kapepangilailay iran.
Aden pen a manga taw a so manga ngipen iran na lagid o manga pedang ago datar o manga gelat so manga bagang iran sa kapesekaba iran so manga miskin sii sa doniya ago so kikadodowaanan ko manga manosiya.
So salimatek na dowa kataw i wata a babay a pepelalalis sa Begay ka! Begay ka! Telo a nganin a di den kesemo ago pat a di den petero sa Kiyatangkaan!
So darpa o miyamatay so roranan a wata o balek a babay so lopa a da den masemo a ig ago so apoy a di den petero sa Kiyatangkaan!
Saden sa pepagongatongat ko ama iyan ago dii sodi ko kapeparatiyayaa niyan ko ina iyan na patot a penokaan o manga kakowak so manga mata o bangkay niyan ago pegdasan sekaniyan o manga banog.
Telo betad a tanto raken a piyakamemesaago pat a di aken kesabotan
So kapelayog o garoda sii sa kawang so kapendola o nipay ko liyawaw o ator so kapelayalayag o kapal sii sa kalodan ago so kapanganakani o mangoda a mama ko raga.
Giyai i olaola o sebo a babay pekan sekaniyan ago pesising ko ngari iyan a tig iyan a Da a pinggolaola ko a marata.
Telo a nganin a ipetebad o doniya ago pat a di niyan kekena
So oripen a miyabaloy a dato so lalong a maoosog sa pangenengken
So piyakagowagowad a babay a miyapangaroma ago so oripen a babay a kiyaagawan iyan so kadnan iyan a babay.
Pat a nganin a manga roroni sii sa doniya ogaid na tanto siran a maongangen
So manga pila na kena a ba manga babager a kaaden ogaid na di iran dii tiyagaren so pangenegken iran igira a pangolaon
So manga taksing na manga iito i gees a kaaden ogaid na pegembaalan iran so manga walay iran sii ko manga lakongan
So manga tarapan na da a olowan iran ogaid na parengarengan siran i kalayog a masasagorompong
So manga pananaroon o Dato Limowil a so mapened a manga katero a inipangendao ron o ina iyan
Hey wata aken hey wata a miyakapoon ko tiyan aken hey wata a ampon o manga pangangarapan aken
Di ngka pelagaa so bager ka ko manga babay aya pen o ba so kapaginetaw ngka ko siran oto a pepaminasa ko manga dato.
Kena a ba wadib hey Limowil kena a ba wadib ko manga dato so kainom sa arak aya pen o ba so kapekebabayai o manga olowan ko mabisa a panginginomen.
Ka igira a mininom siran na o ba iran baden kalipati so iniording o manga sogoan ago o ba iran karampasi so manga miskin ko manga kabenar iran.
Begi ngka sa mabisa a panginginomen so siran oto a magaan den mamatay ago begi ngka sa arak so siran oto a tetalogedam so poso iran.
Peroa ngka a kapakainom iran on kaan iran kalipati so karomasayan iran ago di iran den ketanodan so kararata a ginawa iran.
Teroon ka so siran oto a di iran mipetero a ginawa iran sa kapenindegen ka ko kabenar o langon a da a ba on pekaogop a manga taw.
Teroon ka siran ago kokomen ka so kaontol na panindegen ka so manga kabenar o manga miskin ago manga kadodowaanan.
Antawaa i pekatoon sa mapiya i parangay a karoma a babay? Mala sekaniyan i arga a di so manga montiya.
Makasasarig on so poso o darodopa iyan na di sekaniyan den pekorangan ko kapakalaba.
Pegowitan angkai a babay sa kamapiyaan so karoma niyan a kena a ba kamarataan ko langon a gawii o kaooyagoyag iyan.
Pepagaraon iyan so alpaka ago sida a dinis na ikasosoat iyan so dii kanggalebek o manga lima niyan.
Lagid sekaniyan o manga kapal a dii meroran sa manga dagangan pegawid sekaniyan sa pangenengken iyan a poon ko manga wawatan.
Pegembowat sekaniyan sa di pen pekelibabas a di niyan dii tiyagaran sa pangenengken so pamiliya niyan ago pesenganan iyan sa galebek so manga talasogoay niyan a manga raga.
Pepamangiloba sekaniyan sa lopa na ipepamasa niyan on so pekepantiyari niyan na di niyan dii sesapadanan sa manga obas.
Mategas sekaniyan i kanggalebek na di ndokawan so manga barokan iyan.
Katawan iyan a pekelabaan iyan so di niyan dii kandagang na di kepareng so solo iyan igira a gagawii.
Pepagembaal sekaniyan sa tiniker ago pegaol on.
Bebekaren iyan a manga lima niyan ko manga miskin ago kakawaan iyan a lima so kikadodowaanan.
Da a kalek iyan mipantag ko pamiliya niyan igira a masa a matenggaw ka langon siran makandiditar sa makapal.
Pegaol sekaniyan sa manga tanggob ko igaan iyan ndiditar sekaniyan sa maomel a sida a rambayong.
Pagaadatan so karoma niyan a mama sii ko gimowa o siti a ron sekaniyan pegontod a ped o manga pelokelokesen ko inged.
Pepagembaal angkai a babay sa manga nditaren a sida ago manga sambitan a di niyan dii pepasaan ko manga padagang.
Mandiditar iyan so bager ago menang na ba niyan den pesingaan so pekatalingoma a manga gawii.
Sasartaan a ongangen so di niyan dii katero na so limo na aya makapepaar ko dila iyan.
Sisiyapen iyan piyapiya so kapakambebetad o pamiliya niyan na di sekaniyan den mbokelen.
Pepamangembowat so manga wata iyan a perakmat on ago so karoma niyan mambo na pepodin iyan pen a tig iyan a
Madakel den a babay a dii nggolaola sa tanto a mapiya ogaid na seka i tindos kiran langon.
So kakasi na pepamagakal na pekelas bo so kataid ogaid na kepodi so babay a maaleken ko Allah.
So manga katero o Pangongosiyat a so wata o Daod ago dato sa Yarosalim
Da a lalaw niyan! Da a lalaw niyan! a tig o Pangongosiyat. Da den a lalaw niyan so kalangolangon na mataan a da den a ba niyan lalaw.
Antonaa i mapenggona o taw ko langon a galebek iyan a pananamaran iyan sii sa doniya?
Dii pamagapidapidan so manga taw ago pepanga ada bo ogaid na di den kealin so doniya sa taman sa pakataman.
Pesebang so alongan ago pesedep na dii nggagaan komasoy ko pesebangan iyan.
Pesember so ndo sa pagabagatan ago pesember sa pagotaraan a di den dii magalibet ago di bo dii peto ko lalan iyan.
So langon o lawasaig na pepamangondas ko ragat ogaid na da bo ini solapay na so manga bowalan o manga lawasaig na ron bo pekesoy so manga ig.
Langon angkai a pekesowasowa na palaya den pakasemo di siran den mapekentay o apiya antawaa. Di den peteman milay so manga mata tano aya pen o ba masemo mamakineg so manga tangila tano.
So miyasowasowa gowani na kesowasowa peroman na so pinggolaola gowani na penggolaolaan peroman da den a ba bago sii ko dalem a doniya.
Ba aden a kimbina o apiya antawaa a tig iyan a Ilaya ngka man! Bago ini? Kena ka kapapantagan den gowani ko miyatey den a oleg ko da pen so masa tano.
Da a ba pekatadem ko miyanga iipos a miyasowasowa na so pepanga sosowa imanto na di den ketademan ko pekatalingoma a manga gawii.
Saken a so Pangangosiyat na aya dato sa Israil a mababaling sa Yarosalim.
Nggolalan ko ongangen na piyanagontamanan aken so kapepaganadi ago so di aken dii kapandapati ko langon taman a dii manggolaola sii sa doniya. Mataan a karomasayan ai a kapaginetaw a inisanggolay o Tohan ko manga manosiya!
Miyailay aken so langon taman a dii nggolaolaan o manosiya sii sa doniya na langon ai da a lalaw niyan a lagid o kaseloba sa ndo.
So bibid na di mapekatito so kakokorangan na di keganap.
Pitero aken sa ginawa ko a Miyabaloy ako a lebi a maongangen a di so apiya antawaa ko miyanga oonaan aken a mindato sa Yarosalim. Kiyatokawan aken piyapiya o antonaa i tito a ongangen ago katao.
Na piyanamaran ko somabot o antonaa i mbidaan o kaongangen ago so kabebetengan ago kalalalongan ogaid na kiyatokawan ko a apiya ngkai a kapekenala ko ron na datar o kaseloba sa ndo.
Na pitero aken sa ginawa ko a Tepengan ko so kakeriyala kaan aken katokawi o antonaa i tito a kapipiya a ginawa. Ogaid na da mambo a lalaw niyan.
Kalalalongan so kapekekayad a tig aken na antonaa i gona o kakeriyala?
Sii ko oriyan o kiyanggedagedaa ko ron na piyasad aken sa ginawa ko a pekapiyaan ko a ginawa ko ko arak ago pekipaar ako ko kalalalongan. Pinggolaola ko ini sii ko di raken dii kanggonanaowa o pamikiran aken a nggolalan ko ongangen kaan aken mapariksa o antonaa i mapiya a mapenggolaola o manga manosiya sii ko makampet a kaooyagoyag iran sii sa doniya.
Minggalebek ako sa manga ala a galebek inibangon aken a ginawa ko sa manga walay ago inipamamola ko a ginawa ko sa manga asinda a obas.
Mimbaal ako sa manga sapadan ago miyamamola ko sa manga onga sapad ago langon a pitibarangan a manga kayo.
Mimbaal ako pen sa manga petangelan sa ig a pepakaondasen ko madakel a manga kayo aken a marimpoong.
Miyamasa ko sa manga oripen a manga mama ago manga babay na aden pen a manga oripen a sii inimbabawata ko torogan aken. Tanto a madakel a manga ayam aken a manga sapi bilibili ago kambing a lebi pen a di so rek o apiya antawaa ko miyanga oonaan aken a miyamaginetaw sa Yarosalim.
Miyanimo ako pen sa madakel a manga pirak ago bolawan ago so manga kakawasaan o manga dato ago so manga probinsiya. Miyangowa ko sa manga pababayok a manga mama ago manga babay taman sa madakel a manga tataid a sandil a ikebabaya o poso o manga manosiya.
Miyabaloy ako a lebi a mala i gees a di so apiya antawaa ko miyanga oonaan aken a miyamaginetaw sa Yarosalim. Na sii sangkai a langon taman na da raken den mabelag so ongangen aken.
Apiya antonaa i miyailay o mata ko a masisingayo aken na miyakowa ko da aken den nggenggena a ginawa ko ko kanggolaolaa ko apiya antonaa a ikebabaya o poso aken. Inikapiya a ginawa ko so langon o galebek aken na giyai i minibalas ko langon a pisebenaran aken.
Ogaid na kagiya pamimikiranen aken so langon o miyanga papasad o manga lima ko ago so tanto raken a kiyadokawi ko kiyanggolaolaa ko ron na kiyasabotan ko a palaya den ai da a lalaw niyan ka datar bo o kaseloba sa ndo da den a ba ini bali sii sa doniya.
Mandiyadi na piyasad aken sa ginawa ko a pemasaken ko so kaongangen ago so kabebetengan taman ko kalalalongan. Ka antonaa pen i mapenggolaola o pekasambi ko dato a liyo ko miyanggolaola den?
Na miyailay aken a tomo so kaongangen a di so kalalalongan a datar bo o kaliwanag a tomo a di so kaliboteng.
So maongangen na pekeilay niyan so pelalakawan iyan na so lalong na sii pelalakaw ko maliboteng. Ogaid na miyapariksa aken a ndatadatar bo so keokitan iran langon.
Mandiyadi na pitero aken sa ginawa ko a So kerosengan ko lalong na aya ko mambo keokitan. Sabap san na antonaa i gona niyan raken so kala aken i kaongangen? Na aya minigedi ko poso aken na Giyai mambo na da a lalaw niyan.
Ka so maongangen a datar mambo o lalong na di bo ketey a katatademi kiran sii ko pekatalingoma a manga gawii na palaya siran kelipatan datar o lalong a so mambo so maongangen na petay.
Kagiya ka maoto na inikagowad aken so kaoyagoyag ka so langon a dii nggolaolaan sii sa doniya na ikasososa aken baden palaya ini da a lalaw niyan a datar bo o kaseloba sa ndo.
Inikagowad aken so langon taman a pindokawan aken sii sa doniya ka katawan ko a kibagak aken ai baden ko pekatalondog raken.
So oman i pekesowasowa sii sa doniya na aden a oras iyan na so oman i mapenggolaola na aden a katitimpoi ron
aden a oras a kipembawataan ago oras a kapetay aden a oras a kapemola ago oras a kapemadot
Aden a oras a kapamono ago oras a kapamolong aden a oras a kakegeba ago oras a kakebangon
Aden a oras a kapekasegad ago oras a kapakapekela aden a oras a kapakamboko ago oras a kakeriyala
Aden a oras a kakeyara ko manga ator ago oras a kapenimoa on aden a oras a kanggakes ago oras a kambelag
Aden a oras a kapakatoon ago oras a kakeda aden a oras a kapanimo ago oras a kapelebad
Aden a oras a kakekisi ago oras a kapamanai aden a oras a karerenek ago oras a kapetero
Aden a oras a kababaya ago oras a kagowad aden a oras a katidawa ago oras a kalilintad.
Antonaa i keparoli o taw ko langon o pindokawan iyan?
Miyailay aken so pimbarambarangan a manga galebek a pepakipanamaran o Tohan ko manga manosiya.
Tindo o Tohan so osto a masa a kakesagadi ko langon taman. Ogaid na tiyagoan iyan pen sa kada a peleng so poso o manga manosiya kaan iran di keteked o antonaa i dii nggolaolaan o Tohan ipoon ko poonan o kapepaginetaw iran taman den sa kaposan.
Kagiya ka maoto na kiyatokawan ko a da den a mapiya ko manosiya a ba lawan ko kapekebabaya iyan ago so kanggolaola sa mapiya sii ko tenday a omor iyan
Ka aya pamemegayan o Tohan ko oman i isa na so kapekakan ago kapekainom iyan ago so kapipiya a ginawa niyan ko langon o galebek iyan.
Katawan ko a saden sa dii nggolaolaan o Tohan na ketatap sa taman sa pakataman da den a kioman on aya pen o ba aden a malebat on. Aya antap sii o Tohan na an sekaniyan mikalek o manga taw.
Apiya antonaa i dii manggolaola imanto ago sii ko pemakatalingoma a manga gawii na miyanggolaola den gowani ka pakipenggolaola peparoman o Tohan so miyanggolaola den.
Na aden pen a miyailay aken sii sa doniya so katito na kiyasambian sa kamarataan na so kaontol na kiyasambian sa kadostaan.
Na pitero aken sa ginawa ko a So Tohan na palaya iyan kokomen so manga oontol ago so manga rarata ka aden a miyatendo a masa ko oman i galebek ago so oman i penggolaolaan.
Miyapamikir aken pen a so manga manosiya na petepengan o Tohan kaan iyan kiran mapakikilala a datar siran bo o manga binatang.
Ka ndatar bo a kerosengan ko manosiya ago so manga binatang ndatar so manga niyawa iran na palaya siran pematay. Da a milalawan o manosiya ko binatang ka palaya siran somasagad.
Ndatar so darpa a pekeantapan iran langon siran poon ko bayanek na palaya kesoy ko bayanek.
Antawaa i matao o song sa poro so niyawa o manosiya ago song sa didalem o lopa so niyawa o binatang?
Na miyangilailay ako peroman na miyailay aken pen so langon a kapesetro sii sa doniya Miyailay aken so manga lo o manga pesetroon na da den a ba kiran pekatayo aya pen o ba aden a makapanabang kiran ka so kapaar na tomatampil ko pesetro kiran.
Sabap san na aya katao ko ron na so manga taw a miyamatay den na mala i okor a di so siran oto a oyagoyag pen.
Ogaid na aya lebi a miyakaokor a di siran na so da mimbawata ka da iran mailay so manga kamarataan a dii nggolaolaan sii sa doniya.
Na miyainengka aken a aya pepekaoyat ko manga taw ko langon a manga galebek a pepanamaran iran na so kipekesigin iran ko manga siringan iran. Giyai pen na da a lalaw niyan a datar o kaseloba sa ndo.
So lalong na lomalangag baden na pepetay a ongos.
Oway ogaid na tomo so sagamak a pangenengken a rakes o kapakadeke a di so dowa on gamak a rakes o da den a kapakadeke ago so kapeselobaa ko ndo.
Aden pen a miyainengka aken a da a lalaw niyan sii sa doniya
Aden a toron a mama a da a ba niyan wata o di na pagari ogaid na lalayon sekaniyan sesabenar nggalebek a di den keonseran ko kakawasaan iyan. Antawaa i ipepanamar aken nggalebek? a iniise iyan sa ginawa niyan na ino aken peligeti a ginawa ko ko kapipiya a ginawa? Giyai pen na da a lalaw niyan ka karomasayan ai a kapaginetaw!
So dowa kataw na tomo a di so sakataw ka mala pen a kapakagaga o galebek iran.
O maoteng so isa na mapekambowat o ped iyan. Ogaid na dowaan iyan so taw a keoteng a da den a pekabowat on!
Na o merembang so dowa kataw na makapekeyawa siran ogaid na andamanaya i kakeyawi ko sakataw bo?
Apiya pen o madaag o gomogobat so sakataw na makapengato rekaniyan so dowa. So tali a telo a binibid na kena a ba malebod mapotol.
Tomo so miskin ago maongangen a kangodaan a di so lokes ago lalong a dato a di den pekimosawir.
Apiya o inimbawata a miskin angkoto a kangodaan ago miyakalaboso na kepakay a mabaloy sekaniyan a dato sii ko ndatoan iyan.
Pinggedageda aken so langon a taw a pepaginetaw ko doniya na kiyatanodan aken a aden a mangoda kiran a pekasambi ko dato.
Iktiyari ngka so okitokit ka amay ka somoled ka ko Walay o Tohan. Tomo a somong ka roo a pemakineg a di sa ba ka korban a datar o lalong a di niyan katawan o antonaa i ontol ago antonaa i ribat.
Pamikira ngka pasin sa di ngka pen kapetero na di ka penggagaan semaya ko Tohan ka sisii so Tohan sa langit na sisii ka sa doniya. Sabap san na pakainota ngka so manga katero o ka.
So madakel a awid a akal na pekesabapan sa kapeteginep sa manga rarata a taginepen na datar oto mambo a so dii kamberak na pekesabapan ko dii kapakatero sa kalalalongan.
Igira a misemaya ka ko Tohan na di ngka sendoden so kitomanen ka on. Di niyan ikesoat so manga lalong tomanen ka so samaya a ka.
Tomo a da ka den semaya a di sa ba ka misemaya a di ngka bo tomanen.
Di ngka peparoa a ikadosa ngka so manga katero o ka kaan ka di mapetero ko imam a Miyaribat so samaya aken. Ikerarangit ai o Tohan na masiken a mbinasaan iyan so langon a galebek o manga lima ngka.
So madakel a taginepen ago madakel a manga katero na palaya den da a lalaw niyan kaleken ka baden so Tohan.
O mailay ngka so kapenggasaba ko manga miskin ago so kapembibida o gobirno ko kokoman ago so kaontol na di ngka ini pememesan ka so oman i opisiyal na pepenogoon o maporo iyan na pepenogoon siran pen o manga poporo kiran.
So pekepantiyari o inged na pepamagagaon o langon iran na so den so dato i pekalaba ko manga lopa on.
Apiya antawaa i pekebabaya sa pirak na di den keosog sa pirak na saden sa pekebabaya sa kakawasaan na di den kesoat ko pekepantiyari niyan. Giyai pen na da a lalaw niyan.
Igira a pepekadakel so manga tamok o taw na pepekadakel mambo so melengan on. Na antonaa i bali niyan ko kirek on a liyo ko kapekebabaya iyan ko di niyan on dii kambantayi?
Petorogen piyapiya so gomagalebek ndatar o makakan sa maito o di na mala ogaid na di torogen so kawasa sabap ko kitataralo o tamok iyan.
Aden pen a marata a miyanggolaola a miyailay aken sa doniya miyapanimo o taw so kakawasaan na inikabinasa niyan ai
O di na miyada rekaniyan angkai a kakawasaan sabap ko kada a okor a miniarong baden sa da a miyalamba on a kibegak iyan ko manga wata iyan.
Talandiyang so taw isako poon ko tiyan o ina iyan na saden sa kiyapakatalingoma niyan ko doniya na datar oto mambo a kangganat iyan on da den a ba niyan mipetelon ko pindokawan iyan.
Tanto ini pen a marata datar o kiyapakatalingoma o taw ko doniya na giyoto den i kangganat iyan on na antonaa i miyaparoli niyan sii ko kiyapagatingi niyan ko ndo?
Aden pen a kamarataan a miyainengka aken sii sa doniya na tanto ini a mipepened ko manga manosiya.
Mbegan o Tohan so isa a mama sa kakawasaan manga tamok ago bantogan kaan da den a kekorang ko masisingayo iyan ogaid na di rekaniyan peparon o Tohan o ba niyan ai kaosbai ka so baden so salakaw a taw i pekaosba on. Da a lalaw ai ago tanto a marata.
Kepakay a mbabawata so mama sa magatos a wata ago makapeginetaw sa madakel a manga ragon ogaid na apiya i kalendo o omor iyan na o da a kapipiya a ginawa niyan ago di mikobor piyapiya na mapetero aken a tomo so inimbawata a maatay den a di sekaniyan.
Da a lalaw o kinimbawataan sangkoto a wata ka kedadas sekaniyan baden ko maliboteng ago kelipatan.
Di niyan keilay so sinang o alongan aya pen o ba niyan katokawi o antonaa i kapaginetaw ogaid na mala a kadedeke iyan a di giyangkoto a mama
A apiya pen makapagidad sekaniyan sa dowa nggibo ragon na da mapiya a ginawa niyan ko kiyapaginetaw niyan. Ba di ndatar a songowan iran a darpa?
So langon o panamar o taw na sabap sa an iyan makowa so ken iyan ogaid na di sekaniyan keosog.
Kagiya ka maoto na antonaa i milalabit o maongangen ko lalong? Antonaa i keparoli o miskin sa katokawi niyan o antonaa i patot a paparangayan iyan?
Tomo a ikapiya a ginawa ngka so sisii reka a di sa ba ngka singayoa so da reka ka da a lalaw ai a lagid bo o kaseloba sa ndo.
So langon a pekeolaola na miyanga tatakdir den gowani na palaya tano ron matao a da a bali o kapepawala o taw ko Tohan mipantag ko kerosengan on ka mala i kapaar so Tohan a di sekaniyan.
Sii ko kapepakalayata o taw ko kapemawal iyan na pepekaito mambo i bali so manga katero iyan na antonaa i keparoli niyan sii?
So mapiya a totolan ko taw na mala i bali a di so lebi a mala i arga a ikekamotan na so gawii a kapetay niyan na tomo a di so gawii a kinimbawataan on.
Tomo so kasong ko walay a dii ndiyagaan a di so kasong ko walay a dii kandorian ka so kapatay na aya keoriyan ko oman i taw na patot ko oyagoyag a tatanodan iyan ai.
So kapakamboko na tomo a di so kakela ka apiya o ipekerata ini a paras na pepekasoti ko poso.
Madadalem ko poso o maongangen so kapakamboko ogaid na madadalem ko poso o lalong so dii kakeriyala.
Tomo ko taw so kapembongeti ron o maongangen a di so kapepodiya on o lalong.
So dii kakekala o lalong na datar o kapelalagti o petotongen a manga soroken sii ko apoy na da den a ba ini maana.
Amay ka manalimbot so maongangen na datar sekaniyan o lalong na amay ka tomarima ka sa tendan na mbinasaan ka so parangay ngka.
So kiyaimasada ko galebek na tomo a di so kiyapooni ron so kasebar na tomo a di so katekabor.
Di ka malebod otegan ka so rarangit na komakaden ko poso o manga lalong.
Di ngka pegisean a Ino tomo so kapakambebetad tano gowani a di sa imanto? Kena oto a ba kaongangen a pakaise.
So ongangen na datar sa kapiya o kawali na dii kanggonaan o langon a taw.
So ongangen na pepekalinding ko taw a datar o kapelindinga on o pirak. Ogaid na aya kaoona o katao na giyai so ongangen na pepegongowan iyan so kaoyagoyag o kirek on.
So maongangen a taw i matao ko maana o manga nganin. So ongangen o taw na ipekalangas o paras iyan ka ipekeda ini o kapakaririmeng iyan.
Tomana ngka so isogo o dato ka kagiya miyakasepa ka ko hadapan o Tohan a sowaan ka ini.
Di ka penggagaan mangadap ko dato. Di ngka tindegen so marata a kadiyat ka mapenggolaola o dato so apiya antonaa i kabaya iyan.
Na kagiya di kelawanan so kapaar o sogoan o dato na da den a ba on makapetero sa Antonaa ngkai a pesowaan ka?
Saden sa petoman ko sogoan iyan na di pekatintim ko marata na katawan o maongangen a taw so osto a oras ago okit sa kapenggolaolaa niyan sii.
Ka aden a osto a oras ago okit sa kipenggolalanen ko oman i antap apiya pen mipepened ko manga taw so manga awid a akal iran.
Da den a taw a ba matao ko pekatalingoma na da a ba kiran makapetero o antonaa i keolaola.
Da a taw a ba aden a kapaar iyan sa kapagrena niyan ko ndo na datar oto mambo a da den a taw a ba niyan ketendo so gawii a kapetay niyan. Da a sondaro a ba mbalokasi ko masa a katidawa na sakamaoto mambo a so kamarataan na di niyan mbokaan so siran oto a di on dii nggolaola.
Sii ko di aken dii kanggedagedaa ko langon taman a dii manggolaola sii sa doniya na miyailay aken ai Igira kowan na makapepaar so isa a taw ko manga ped iyan a ikebinasa ini o ginawa niyan.
Miyailay aken pen so manga rarata a taw a omanoman somong ko soti a timplo na oriyan o kinilebengen kiran na pembantogen siran sii ko siti a ron iran pinggolaola so manga kamarataan iran! Giyai pen na da a lalaw niyan.
Igira a da kanggagaani domaneg so kasalaan na matotordo baden so dii kakediyata o manga manosiya ko kanggolaola iran sa marata.
Inonta bo na apiya o makanggolaola so baradosa sa makamagatos a kasalaan ago malendo pen a omor iyan na katawan ko a tomo so bobolos o manga taw a maaleken ko Tohan a pagaadatan iran sekaniyan.
Ogaid na kena a ba mapiya i bobolos so manga baradosa ka kagiya kena a ba iran ipekelek so Tohan na di pekalendo so omor iran a lagid o along.
Aden pen a maregen saboten a dii manggolaola sii sa doniya aden a manga oontol a pekibadal kiran so mapapatot ko manga galebek o manga baradosa na aden pen a manga baradosa a pekekowa iran so mapapatot ko manga galebek o manga oontol. Pitero aken a giyai mambo na da a lalaw niyan!
Kagiya ka maoto na ipemosawir aken so dii kakeriyala ka da den a lebi pen a mapiya ko taw sii sa doniya a ba pen lawan ko kakan ago kainom ago so kapekebabaya iyan. Sabap sii na magonot rekaniyan so kapipiya a ginawa sii ko kapepanamar iyan nggalebek ko tenday a omor iyan a inibegay ron o Tohan sii sa doniya.
Gagawii daondaw na da ako den toroga sii ko kapepanamari aken ko kapakaongangen aken ago so kakenala ko ko langon a pekeolaola sii sa doniya
Pinggedageda aken ai langon piyapiya na tiyarima aken sa ginawa ko a so manga oontol ago so manga oongangen a rakes o di iran dii nggolaolaan na ipapaar o Tohan. Ogaid na da den a matao ron o ba sekaniyan kebabayai o di na ikegowad o di na apiya antonaa i keokitan iyan.
Ndatadatar sa kerosengan so langon o manga taw apiya anda ko manga oontol o di na so manga baradosa so manga pipiya o di na so manga rarata so manga baraamal o di na so manga kapir so dii soasoat o di na so kena a ba dii soasoat. Ndatar bo so mapiya a taw ago so baradosa ago so pen so dii semaya ago so kena a ba dii semaya.
Giyai i lebi a bibid ko langon a pekesowasowa sii sa doniya ndatadatar a pagokoran ko oman i isa a taw. Sii ko kaooyagoyag pen o manga manosiya na mapepeno a kamarataan ago kalalalongan so poso iran na maipos oto na kitapi siran ko miyamatay.
Ogaid na apiya antawaa i maaped ko manga oyagoyag na aden a panginam iyan tomo pen so oyagoyag a aso a di so arimaw a miyatay den!
Ka so manga oyagoyag na katawan iran a pematay siran ogaid na da den a katawan o miyamatay da den a ped a imbalas kiran na di siran den ketademan.
So kababaya iran so kagowad iran ago so kasigi iran na minitelon iran a miyadadas da den pen a labot iran ko apiya antonaa a dii manggolaola sa doniya.
Ika roo den na kana ngka so pangenengken ka a mapipiya a ginawa ngka ago inoma ngka so arak ka a masosonor ka ka mapiya a katatarimaa on o Tohan.
Lalayon ka dii nditar sa mapiya ago pakaamota ngka pen a olo ngka.
Pakapipiyaa ngka a ginawa ngka ko kapepaginetaw ngka a ped ka so karoma ngka a pekebabayaan ka sii ko langon o manga gawii angkai a somasagad a kaooyagoyag a inibegay reka o Tohan sii sa doniya sii ko langon a da a lalaw niyan a manga gawii ngka. Ka giyai i bagian ka sii ko pepagatingan ka a galebek ka sa doniya.
Apiya antonaa i di ngka dii nggalebeken na nggolaolaa ngka taman sa kegaga ngka on ka sii ko kaden o miyamatay a songowan ka na da den a ba on galebek o di na takdir aya pen o ba aden a katao roo o di na ongangen.
Aden pen a ped a miyainengka aken sa doniya a giyai so manga lagod na kena a ba lalayon pepekataban ko kakoya na so manga babager na kena a ba lalayon pepekataban ko katidawa. So manga oongangen na kena a ba lalayon pepekasokat sa kaoyagan iran na so manga ala i sabot na kena a ba lalayon dii kewasa na so manga papasang na kena a ba lalayon pepekapiya i bobolos. Langon siran kesarbak o kada a okor.
Liyo ron pen na da a taw a ba niyan katawi o anda i kakeokiti niyan sii. Datar o manga papanok a pekelitagan o di na so manga seda a pekepoketan na pekelitagan mambo so manga taw ko manga rarata a masosowa a pekitomparak kiran.
Aden pen a ped a kiyamasaan aken mipantag ko ongangen sii sa doniya a tanto aken a inipamemesa a giyai
Aden gowani a maito a siti a maito bo a manga taw ron. Na giyobat ai o mabager a dato linikopan ai o manga sondaro niyan na miyangembaal siran sa manga babager a tambak ko melilibeta ko siti.
Samaoto na aden a mababaling on a miskin a mama ogaid na maongangen sekaniyan na miyasabet iyan so siti a nggolalan ko ongangen iyan. Ogaid na oriyan iyan na da den a ba pekatadem sangkoto a miskin a mama.
Sabap san na tiyarima aken sa ginawa ko a so ongangen na tomo a di so bager. Apiya pen oto na so ongangen o miskin a mama na dii sodiin na di den pekinegen so manga katero iyan.
So mananay a dii teroon o maongangen na tomo a pemakinegen a di so ipepelalis o dato sii ko kalilimod o manga lalong.
So miyamatay a manga tendek na ikebaloy o ikekamotan a mado na datar oto mambo na so maito a kalalalongan na pekatanong ko mala a kaongangen.
So poso o maongangen na pepekaagak rekaniyan sa kanggolaola sa ontol na so poso o lalong na pepekaagak on sa kanggolaola sa ribat.
Apiya igira a pelalakaw so lalong sii ko lalan na marayag so kada a panarima iyan ka pepakiilay niyan ko oman i isa so kaboboda niyan.
O kararangiti ka o kapatas ka na di ngka pagawai so galebek ka o rerenek ka baden na kerilaan so mapened a ribat.
Aden pen a ped a marata a miyailay aken sii sa doniya a giyoto so ribat a dii nggolaolaan o manga dato
So manga lalong na pembegan sa manga poporo i pangkatan a sangan ogaid na so manga kawasa na ipembegay kiran so manga bababa on.
Miyailay aken so manga oripen a kikokoda sa koda ago so manga pendatoon a pelalag a datar o manga oripen.
Apiya antawaa i kelot sa galebo na masiken a sekaniyan i keolog on na so nggeba ko pangeleban na baanda tokaan a nipay.
So pepanimo sa manga ator na masiken a keologan sa lakongan na so penggoray sa itagon na baanda on kapalii.
O tepol so basay ago di ini garangen na kailangan a mala a bager a pekeosar on ogaid na o maongangen so dii mbasay na katawan iyan o antonaa i patot a penggolaolaan iyan.
O toka so nipay sa da on pen kalamata na da a bali o kalamata on.
Pekibantog ko maongangen so manga katero iyan ogaid na pekibinasa ko lalong so rek iyan a manga katero.
Sii sa paganay na kalalalongan so manga katero iyan na sii sa kaposan na marata ini a kabebetengan.
Peteketakepen o lalong so manga katero iyan. Da den a matao ron o antonaa i pekatalingoma. Antawaa i makapetero ko mapenggolaola oriyan o kapatay niyan?
So galebek o lalong na ipekopay rekaniyan ka apiya so kasong iyan ko siti na di niyan katawan o andamanaya.
Kemoralaan so nasiyon a so dato on na wata ago so manga olowan on na dii melamilami sii ko mababasa gawii.
Ogaid na rarakmatan so nasiyon a so dato on na wata o barabangensa a taw ago so manga olowan on na dii melamilami sii ko katitimpoi ron a masa a pekegenggen iran a manga ginawa iran ago di siran pemereg.
O bobokelen so taw mangorip ko atep o walay niyan na peletosan ai na keredak so manga saragonting on.
Pamegay ka ko kaoyagan ka ko manga ped ka oriyan o madakel a gawii na pekakasoy ini reka.
Mbagibagia ngka ko pito o di na walo ka di ngka katawan o antonaa i kamoralaan a masiken a pekatalingoma ko doniya.
Igira a mapepeno a ig so manga gabon na pepakaoranen iran ko lopa. Apiya anda keoteng so kayo sii sa pagabagatan o di na sa pagotaraan na ron den ko darpa a keotengan on.
Apiya antawaa i pepagiktiyar ko ndo na di den makapemola apiya antawaa i dii sima ko manga gabon na di den makaperagon.
Di ngka katawan o anda song so ndo o di na andamanaya i kapegto o lawas o wata sii ko soled a tiyan o ina iyan na datar iyan mambo na di ngka kesabotan so dii nggolaolaan o Tohan a aya Mimbaal ko langon taman.
Saoden ka so oniin ka sii ko kapipita na di ngka nggeneki nggalebek taman ko perimon ka di ngka katawan o anda i mapiya i bobolos ko manga galebek ka o giyai o di na giyanan o di na o ba baden petegompiya so kalangolangon iran.
So kaliwanag na mamis na ikasosoat o taw so kapekeilaya niyan ko alongan.
O madakel a ragon a kaooyagoyag o taw na pakapipiyaa niyan a ginawa niyan ko oman i isa on ogaid na tatanodi niyan a so manga gawii ron a maliboteng na madakel. So langon taman a pekatalingoma na da a lalaw niyan.
Kababaya ka hey mangoda sii ko kangoda ngka na pakapipiyaa ngka a ginawa ngka sii ko manga gawii a kangodai reka pen. Pangonoti ngka so manga kabaya o poso o ka ago so apiya antonaa i pekeilay ngka ogaid na tatanodi ngka a kokomen ka o Tohan ko kalangolangon a penggolaolaan ka.
Tatanodi ngka so Miyaden reka sii ko manga gawii a kangodai reka pen sa di pen kapekaoma o manga gawii a kakeregeni reka on ago so kapekadaseg o manga ragon a mapetero o ka on a Da a ikapipiya a ginawa ko ron.
Sangkoto a masa na lagid reka o ba pekaliboteng so alongan ago so kaliwanag o olan ago so manga bitoon ago domadatem den a doniya apiya pen oriyan o kiyaoran o manga gabon.
Samaoto na so manga barokan ka a pelinding reka na petebaden na so manga ai ngka a mabager pen imanto na kedaan sa bager. Maito den mambo so manga ngipen ka a ipesepa piyapiya ko peken ka ago di den pekenono piyapiya so manga mata ngka.
Kebengel so manga tangila ngka a di ka den pekaneg ko bogembog sii ko manga lalan ago maregen ka maneg so dagedeb o manga galingan na pekananay reka so langon a dii kamboniboniyan ago dii kapagidada o manga taw ogaid na apiya so bo so oni o papanok na pekapokaw reka igira a totorogen ka.
Ikewan ka den so manga poporo a darpa ago so manga piyakalekelek sii ko lalan. Pekapoti so manga bok ka a lagid o obarobar o kayo a almondo na keregenan ka lomalakaw a lagid o miyalokes a tarapan ago kedaan ka den sa langon o manga singanin. Oriyan iyan na song tano ko taman sa pakataman a pendekean tano na melalakaw so pendidiyaga sii ko manga lalan.
Oway tatanodi ngka so Miyaden reka sa di pen kakereped o tanor a pirak ago sa di pen kakeopak o bolawan a ladiya sa di pen kakepotol o tali sii ko paridi ago so kakeropet o omoy a ipesegeb sa ig
Ka samaoto na kesoy so manga lawas tano ko bayanek a poonan iran ago kesoy so niyawa tano ko Tohan a aya on migay.
Da a lalaw niyan! Da a lalaw niyan! a tig o Pangongosiyat. So langon taman na da a lalaw niyan!
Kagiya maongangen so Pangongosiyat na itataros iyan so kapemangendaowa niyan ko manga taw ko katao. Pimbabanog iyan ago piyamimikiran iyan piyapiya so madakel a pananaroon na tiyanor iyan ai.
Piyanamaran o Pangongosiyat so kapakatoon iyan sa manga katero a ipekepiya a ginawa na tito a benar so inisorat iyan.
So lebi a mapiya a bayok o Solaiman.
Areki ako ngka omanoman so babaya a ka na lebi a mapiya a di so arak.
Ikasosoat so kamot o ikekamotan ka so ngaran ka na datar o ikekamotan a pekebembar so kamot iyan. Di den mipememesa a kapekebabayai reka o manga raga!
Pakaonota ko ngka nggagaan ta! Wita ko ngka dato aken sii ko rowang ka. Ipekebabaya ami ago ikapipiya a ginawa mi seka podin ami so babaya a ka a lebi pen a di so arak. Mataan a patot a pekebabayaan ami seka!
Maitem ako ogaid na manisan hey manga babay sa Yarosalim maitem a lagid o manga barombarong sa Kidar ago lagid o manga kortina ko torogan o Solaiman.
Di ako ngka tentengi sabap ko kaitem aken ka kagiya miyakaitem ako ko alongan. Kiyararangitan ako o manga pagari aken na piyakanggalebek ako iran ko asinda a obas na inindarainon aken so rek aken a asinda.
Teroa ngka raken hey pekebaayaan ko anda ngka pepakapanateba so manga bilibili ngka? Anda ngka siran pepakadekea ko kaoto a alongan? Teroa ngka ka o ba ako baden makapagandawandaw sii ko manga talon o ped a manga pananagikor.
O di ngka katawi hey lebi a mataid ko manga babay na kedega ngka baden so lakaw o manga bilibili aken taman ko manga barombarong o manga pananagikor na roo ngka pakapanateba so manga ngongoda a kambing ka.
Hey pagidaan ko lagid ka o babay a koda a pepekabarayat ko manga mama a koda o Piraon.
Mapiya i paras so manga bies ka a ipetenos on so manga aritis ka manisan so lig ka a sesalay sa imbolawananan.
Ipagembaal ami seka sa manga imbolawananan a pepandaraan sa pirak.
Sii ko kasisii o dato aken ko igaan iyan na miyabembar so kamot o ikekamotan aken.
So pekebabaya raken na lagid o oyot a mapepeno a ambar sii ko kasasandang iyan sa rareb aken.
Lagid sekaniyan o manga obarobar a pepamangeto ko manga sapadan sa In Gidi.
Matag ako obarobar a baden pepegto sa Saron ago rembabak a poon ko manga balintad.
Datar o obarobar ko look o manga sorok so pagidaan ko sii ko manga raga.
Datar o kayo a koldi ko manga kayo sa kalasan so pekebabayaan ko sii ko manga ngongoda a mama. Pekebabaya ako montod ko kasisirongan iyan na mamis raken so onga sapad iyan.
Inowit ako niyan ko rowang a dii kendorian na so pandi iyan ko kaporoan aken na kababaya.
Pakambagera ko ngka ko manga pasas pakapipiyaa ngka a ginawa ko ko manga koldi ka kiyadaan ako sa bager sabap ko kababaya.
So diwang a lima niyan na kaoolonan aken na so kawanan iyan na igagakes raken.
Hey manga babay sa Yarosalim topaan iyo raken sii ko kapaar o manga ngongoda a saladeng ko pangomaan a di niyo den pokaon o di na peraratan so kababaya taman sa di ini masingayo.
Pekeneg aken so sowara o pagidaan ko! Ilaya niyo! Pepekaoma sekaniyan a pelikin ago petepak a peketasen iyan so manga kapalawan!
So pekebabayaan ko na datar o mangoda a saladeng. Ilaya niyo! Tomitindeg sekaniyan ko liyo o alad a pesorongen iyan so dirowasa a tetentengen iyan so soled o rowang.
Na mitero so pagidaan aken a tig iyan raken a Mbowat ka taya so mataid a pekebabayaan ko na go ka raken onot!
Miyaipos den so pangoran na gominek den so oran.
Penggegemaw so manga obarobar ko pangomaan. Masa imanto a kapagidaida pekeneg den so kapemangoni o manga marapatik sii ko inged tano.
Mipoon den panga lolotoan so manga korma pekebembar so kamot o pepamagobarobar a obas. Mbowat ka taya so mataid a pekebabayaan ko na go ka raken onot!
Datar ka o marapatik a mageena sii ko manga lakongan sii ko mitatapok a manga gireb ko pampang. Pakiilain ka raken so paras ka pakinegen ka raken so sowara ngka ka ikasosoat so lagam ka ago mataid so paras ka.
Dakepa ngka so manga tingkalong so manga roroni a manga tingkalong a pekabinasa ko manga asinda a obas ka pepamagobarobar so manga obas.
Rek ako o pagidaan aken na rek aken sekaniyan mambo pepakapenateben iyan so talon iyan sii ko manga obarobar
Taman sa somamber so ndo ko kepita ago mada den so maliboteng. Kasoy ka pekebabayaan ko a datar o babay a saladeng o di na mangoda a mama a saladeng sii ko manga kapalawan sa Bitir.
Mababasa gawii sii ko igaan aken na ipekedali aken so pekebabayaan ko ipekedali aken ogaid na da sekaniyan roo.
Tig aken a Mbowat ako imanto ago magenebeneb ako ko siti sii ko manga lalan ago so manga dii timotimoan pembabanogen aken so pekebabayaan ko. Na pimbabanog aken ogaid na da ko sekaniyan matoon.
Miyabalak ako o manga gordiya sii ko kapepegenebeneb iran ko siti. Ba niyo miyailay so pekebabayaan ko? a iniise aken.
Ogaid na sii den ko kiyasagad aken kiran na miyatoon aken so pekebabayaan ko. Kiyapetan aken sekaniyan na da aken den bokai taman sa da aken mawit ko walay o ina aken sii ko rowang o mimbawata raken.
Hey manga babay sa Yarosalim topaan iyo raken sii ko kapaar o manga ngongoda a saladeng ko pangomaan a di niyo den pokaon o di na peraratan so kababaya taman sa di ini masingayo.
Antawaa oto a pepekapoon ko disirto a datar o magagabon a bel a mikekamotan sa mira ago doka ago so mbarambarang den a manga palapa o manga padagang?
Ilaya niyo! Giyoto so karo o Solaiman a oonotan o nem polo kataw a manga sondaro a lebi a manga pipiya a sondaro sa Israil.
Langon siran mapasang sa pedang ago langon miyasinanad sa katidawa. So oman i isa na itatakip iyan so pedang iyan a makatitiyagar siran o aden a nggobat kiran sii ko kagagawii.
So karo i Solaiman na piyakimbaalan iyan sa kayo a miyakapoon sa Libanon.
So manga pasek iyan na inembaalan a pirak na so onayan iyan na bolawan. So pegontodan on na sasapengan sa mariga a dinis na so soled iyan na pipendaraan o manga babay sa Yarosalim sabap ko kababaya iran.
Tanto ka a mataid pagidaan ko! Tanto a mataid! So manga mata ngka ko didalem o salimoot ka na lagid o manga mata a marapatik. Dii seyaw so bok ka a lagid o talon a manga kambing a petondagay ko Palaw a Giliyad.
Mapoti so manga ngipen ka a lagid o talon a bilibili a gopen piyangopawan ago pipeigoan so oman i isa na aden a ikadowa niyan na da a ba on magigintas.
So manga modol ka na lagid o mariga a ribon tanto ini a mataid igira di ka dii tero. Pesimag so manga bies ka ko didalem o salimoot ka.
So lig ka na datar o lantawa o Daod a mapiya a kiyambaali ron a sasalayan ai sa sanggibo a kelong a manga sondaro.
So manga soso ngka na datar o dowa a saladeng datar o miyadowa a saladeng a pepanateb sii ko manga obarobar.
Tereg ako den ko palaw a mira sii ko bobongan a doka taman sa somamber so ndo ko kepita ago mada den so maliboteng.
Tanto ka a mataid taya aken mataan a tarotop so kataid ka!
Onot ka raken pengaromaan ko awaan ta a Libanon! Tomondagay ta a poon ko poro o palaw a Amana a poon ko poro o palaw a Sinir ago palaw a Hirmon a ndodon den so manga lowak o manga arimaw ago so dii pagenebeneban o manga tingkalong.
Miyabiyag ka so poso aken babay aken so pengaromaan ko! Miyabiyag ka so poso aken sii ko miyakaisa a kiyasirapa raken o manga mata ngka ago so kapemangerap o salay ngka.
Tanto a mamis so babaya a ka babay aken a so pengaromaan ko! Lebi a ikasosoat so babaya a ka a di so arak na lebi a mamot so ikekamotan ka a di so apiya antonaa a palapa!
Datar o kamis o gola teneb so modol ka pengaromaan ko gatas ago gola teneb a matatago ko didalem o dila a ka. So kamot o nditaren ka na datar o baw a Libanon.
Katii ako ko sapadan aken pekebabayaan ko a karoma ko pepanimoon aken so mira ko ago so manga palapa aken. Peken aken so gola teneb aken ago peginomen aken so arak aken ago so gatas. Kan kano manga ginawai ago inom kano! Pangondaya kano minom hey manga pepangabaya!
Miyakaisa a gagawii na tiyorog ako ogaid na mageenaw so poso aken. Pamakineg ka! So pekebabayaan ko na pepenonotok ko pintoan a tig iyan a Hey babay aken pagidaan ko marapatik aken taya aken lekai ngka raken! Miyabasa a olo aken sa namog ago so bok aken sabap ko kalelekepi ko kagagawii.
Inendaan aken den so nditaren aken ino aken pen solota peroman? Inonaban aken den so manga ai aken ino aken pen mboringi peroman?
Na diyodo o pekebabayaan ko so tanggal o pintoan na miyakokog den rekaniyan so poso aken.
Mimbowat ako sa kapelekai ko ko pagidaan ko na so mamot a mira na pegetek a poon ko manga lima ko ago sii ko manga kemer sii ko kiyakapeti ko ko tanggal.
Likaan aken so pintoan ko pekebabayaan ko ogaid na miyakaganat sekaniyan na da roo. Inikadali aken a kakenega ko ko sowara niyan! Pinggiloba aken sekaniyan ogaid na da aken matoon tiyalowan ko sekaniyan ogaid na da ako niyan sembaga.
Miyabalak ako o manga sirino a dii magenebeneb ko siti. Piraneg ako iran ago piyalian iran giyander iran pen so gerab aken giyangkoto a manga gordiya ko pangeleban o siti!
Hey manga babay sa Yarosalim topaan iyo raken a o matoon iyo so pagidaan ko na peteroon iyo ron a tetalogedam ako sabap ko kipekedaliin aken on.
Hey lebi a mataid ko manga babay antonaa i milalawan o pekebabayaan ka ko manga ped? Andamanaya i lebi a katitindos iyan a di so manga ped a pesepaan kami ngka sa datar ai?
Mataid ago mabager a mama so pekebabayaan ko da a ba niyan datar ko sapolo nggibo.
So olo niyan na lagid o lombos a bolawan malo korot so bok iyan ago maitem a datar o kakowak.
So manga mata niyan na datar o manga marapatik sii ko kilid o lawasaig a pipeigoan sa gatas ago kiyasokodan a datar o manga montiya.
So manga bies iyan na lagid o sapadan a manga palapa a pekebembar on so kamot iran. So manga modol iyan na datar o obarobar a pegetek on so mamot a mira.
So manga barokan iyan na lagid o manga tongkas a bolawan a tatataan sa manga montiya. So lawas iyan na datar o piyakatenang a ibori a pipendaraan sa manga sapiro.
So manga bobon iyan na lagid o manga polaos a marpil a pakatitindegen ko manga onayan a lombos a bolawan. Mapiya sekaniyan a pegilain a lagid o Palaw a Libanon a da a lawan iyan a lagid o manga kayo ron a sidro.
Tanto a mamis so ngari iyan mataan a tarotop sekaniyan a kakasiyan! Datar ai so pekebabayaan ko a so pagidaan ko hey manga babay sa Yarosalim.
Anda somiyong so pekebabayaan ka hey lebi a mataid ko manga babay? Teroa ngka rekami o anda miyantap so pagidaan ka kaan ami seka kaogopi mbabanog.
So pekebabayaan ko na somiyong ko sapadan iyan a ron pepamangeto so manga palapa ka pakapenateben iyan on so manga bilibili niyan ago pengowa on sa manga obarobar.
Rek ako o pekebabayaan ko ago rek aken sekaniyan mambo pakapepenateben iyan so talon iyan roo ko manga obarobar.
Mataid ka pagidaan ko a datar sa kataid a Tirsah ago datar sa kapiya i paras a Yarosalim. Ipekebengang ka a datar o pepandi a manga sondaro.
Pokasa ngka raken so manga mata ngka ka pendaagen ako iran. Dii seyaw so bok ka a lagid o talon a manga kambing a petondagay ko Palaw a Giliyad.
So manga ngipen ka na datar sa kapoti o talon a bilibili a gopen pipeigoan so oman i isa na aden a ikadowa niyan na da a a ba on magigintas.
Pesimag so manga bies ka ko didalem o salimoot ka.
Apiya pen o aden a nem polo a bai ago walo polo a manga sandil ago da a pitetamanan iyan a manga raga
Na sasatiman bo a pekebabayaan ko so marapatik aken so da a daway niyan! Botong sekaniyan a wata o ina iyan a so pakatatayaan o mimbawata on. Miyailay sekaniyan o manga raga na bitowan iran sa rarakmatan na piyodi sekaniyan o manga bai ago manga sandil.
Antawaa sekaniyan a iniise iran a pepekagemaw a datar o sobo a lagid sa kataid o olan ago so kasindaw o alongan ago ipememesa a lagid o manga bitoon a totondotondog?
Tomiyondagay ako ko sapadan a manga kayo a korma an aken mailay so gopen miyamangeto ko balintad ka pagilain ko o lomiyombay so manga obas ago o ba miyagobarobar so manga kayo a granada.
Ogaid na sa da aken on pen katokawi na sisingayoon aken a kapageda aken ko kababantogan a karo o manga pagtaw aken.
Tanto a mapiya i paras so manga ai ngka a somosolot sa sandal hey wata o pendatoon! So lomalantik a manga bobon ka na lagid o manga imbolawananan a galebek o mapasang i kapanday.
So posed ka na lagid o matiboron a ladiya a lalayon mapepeno a mamot a arak. So kasadan ka na lagid o bebekesen a ilaw a lilibeten a manga obarobar.
So manga soso ngka na lagid o miyadowa a nati o babay a saladeng.
So lig ka na lagid o lamin a ibori. So manga mata ngka na lagid o manga papaigoay sa Hisbon a marani ko gimowa sa Bat Rabim. So ngirong ka na datar sa kapiya i paras o lantawa a Libanon a makatotolong sa Damasko.
So olo ngka na misasangkad reka a lagid o Palaw a Karmil. So manga bok ka na lagid o lebi a mapiya a dinis ko torogan o dato pekebiyag so dato o kapiya niyan i paras.
Mataan a tanto ka a mataid! Tanto ka a kakasiyan na lebi a ikasosoat so babaya a ka!
So bontal o lawas ka na datar o kayo a korma na so manga soso ngka na datar o manga oolig a korma.
Tig aken a Pemaniken ko so kayo a korma ago peropoon ko so onga niyan. Mabaloy so manga soso ngka a datar o manga pingi a obas ago so sengaw ngka na madatar sa kamot o manga koldi
Ago so ngari i ka na madatar sa kapiya i taam o lebi a mapiya a arak. Makapanaros so arak aken ko pekebabayaan ko ago mondas sa mananay ko manga modol iyan ago manga ngipen.
Rek ako o pekebabayaan ko na saken i sisingayoon iyan.
Onot ka raken pekebabayaan ko somong ta ko pagonayonayan na roo ta makatorog ko manga iito a inged.
Mbowat ta komabalaga ago somong ta ko manga pamomolaan a obas an ta mailay o mireretok den ai ago miyanga bebekar so manga obarobar na o miyagobarobar den so manga granada na ron aken reka imbegay so babaya aken.
Pekebembar so kamot o pamomolan a manderik na sii ko pintoan ta na ndodon so langon o pitibarangan a mapiya i taam a manga onga sapad a ndatar so andang ago so bago a miyataliyong aken para reka pekebabayaan ko.
O ba ka bo laki aken a piyakasoso o ina aken! Na o mabalak aken seka sa liyo na kearekan ko seka na da a ba raken pesodi.
Kewit aken seka ko walay o ina aken a aya raken miyangendao. Mapekainom aken seka sa piyalapaan a arak a so ig o manga onga aken a granada.
So diwang a lima niyan na kaoolonan aken na so kawanan iyan na igagakes raken.
Hey manga babay sa Yarosalim topaan iyo raken a di niyo den pokaon o di na peraratan so kababaya taman sa di ini masingayo.
Antawaa angkai a pepekaoma a poon ko disirto a romerenda ko pagidaan iyan? Riyaratan aken seka sii ko atag o kayo a koldi a ron ka inikeraring o ina a ka ago ron ka niyan inimbawata.
Tomboken ako ngka ko poso o ka a datar o tiyap ago datar o tanda sii sa barokan ka. Ka so kababaya na datar sa bager o kapatay ago so kapanaod na datar sa kapaar o kobor. So kayaw niyan na datar o apoy a pesokeyaw so manga kadeg iyan.
So mala a ig na di pekapareng ko babaya aya pen o ba ini sangkapa o bagiyaw. Opama ka imbegay o taw so langon o tamok iyan a ipemasa niyan ko kababaya na mapesodi ini baden.
Aden a peragaraga a babay ami a da pen makala so manga soso niyan. Antonaa i ikidia mi ko babay ami amay ka aden a pemalai rekaniyan?
O kota sekaniyan na mbangonan ami sa lantawa a pirak ogaid na o pintoan sekaniyan na koopen ami a manga papan a sidro.
Kota ako na so manga soso aken na lagid o manga lantawa na ikasosoat ako o pekebabaya raken.
Aden a asinda a obas i Solaiman roo sa Baal Hamon piyakikibir iyan ai ko manga taribasok a so oman i isa kiran na pegapin on sa sanggibo a pelata a pirak.
Ogaid na saken bo i kirek ko asinda ko a obas na saken bo i pekabegay ron! Rek ka hey Solaiman so sanggibo a pelata a pirak na dowa gatos baden na para ko siran oto a pekibir ko onga niyan.
Hey pagidaan ko a komakaden ko manga sapadan mapiya a kapekenega o manga ped ka ko sowara ngka pakinegen ka raken mambo!
Giyai so manga katero a miyapayag o Allah ko nabi Isayas a wata i Amos makapantag ko inged a Yodah ago giya Yarosalim sii ko masa a kapakandadato i Osiyas si Yotam si Ahas ago si Hisikiyas a manga dato sa Yodah.
Hey langit ago giya doniya na pamakinega niyo so miyatero o Allah So manga wata a piyamakala aken ago piyangoyag na miyamanopak raken.
So sapi na katawan iyan so kirek on na katawan o kimar so pekodalan o kadnan iyan ogaid na so manga Israil na di iran katawan di pekasabot so manga pagtaw aken.
Ndowandowaan kano a madodosa a nasiyon a so manga taw a dedekegan sa kasalaan a so kiyababadan ko dii nggolaola sa marata a so manga wata a mipapaar o kamarataan! Inindarainon iyo so Allah pisodi iyo so Soti a Tohan o Israil ago tiyalikodan iyo sekaniyan.
Ino kano pen pekileped? Ino kano peteros somopak? So olo ngka hey Israil na miyalangkap a manga pali na misekit so dalem o poso o ka.
Ipoon ko palad a ai ngka taman ko poro o olo ngka na da den a ba on tetagompiya ka so bo so manga pali ago manga baneg ago meengganga a manga lebag a di malolompiyo ago di mabababed aya pen o ba maiibong a lana.
Miyalaslas so inged iyo so manga siti niyo na miyanga rorokrok a apoy. Sii den ko kamamasai niyo ron na petebanen o manga mananangga so di niyo dii mbabasokan a pekedaan ai sa bali ka pekebinasaan o manga rait.
So bo so siti a Yarosalim i miyalamba a lagid o sayap sii ko sapadan a kiyaragonan den ago lagid o lawig ko pamomolaan sa dagita a datar o siti a kalilikopan o manga gomogobat.
O da a ba rektano pakapagoyaga o Allah a Lebi a Mamaapaar na tarotop den so kiyabinasa tano a datar o inged a Sodom ago giya Gomorah.
Sekano a manga olowan sa Yarosalim a pembetowan sa Sodom na pakinega niyo so peteroon rekano o Allah sekano a manga taw sa Yarosalim a pembetowan sa Gomorah na pakinega niyo so manga ndao o Tohan tano!
So miyakadakedakel a di niyo raken dii korbanen na antonaa i bali niyan raken? a tig o Allah. Miyasemo ako den ko petotongen a ipesepaat iyo raken a manga bilibili ago so sibo o piyakaolitan a manga ayam. Di aken den ikasosoat so rogo o manga sapi ago manga bilibili ago manga kambing.
Igira a pepangadap kano raken a pemanimba na antawaa i miyaliyogat rekano sii a giyangkai a kapelagosaka niyo ko lamalama o Timplo aken?
Geneki niyo raken mawid so da a gona niyan a manga sapaat! So baw o doka niyo na piyakasisingay raken. Di aken den kekena so di niyo dii kaselaselaa ko saribolan ago so manga gawii niyo a idedeke ago so di niyo dii katelabok sa soti a kalilimod a so manga kalilimod a mapepakarata baden o manga dosa niyo.
Ipekegowad aken so manga pista niyo ko saribolan ago so miyanga tetendo a manga ala a gawii niyo. Mimbaloy anan a awid a akal aken ndodokawan ako ron den maawid.
Giyai so isa pen a miyapayag o Allah ki Isayas a wata i Amos makapantag sa Yodah ago giya Yarosalim
Sii ko penga oori a manga gawii na so palaw a ndodon so Timplo o Allah na pekabekenen a aya lebi a mala i kipantag ko manga palaw na pekaombaw ai ko manga bobongan. Pemanong on so langon a manga nasiyon
Ka peteroon o madakel a taw a Itano roo ka tomakedeg tano ko palaw o Allah sii ko Walay o Tohan o manga mbawataan o Yakob. Ipengendao niyan rektano so manga okitokit iyan kaan tano makakedeg ko manga lalan iyan. Ka melangkap so ndao o kitab a poon sa Siyon na pekapoon sa Yarosalim so manga katero o Allah.
Pengokomen iyan so manga nasiyon na pesaden iyan so di pegayonayonan o madakel a taw. Seselen iran a dado so manga pedang iran na pagembaalan iran a ipesepak so manga bangkaw iran. Di den ipetidawa o manga nasiyon so ped a nasiyon aya pen o ba siran pembatalo sa katidawa.
Hey manga mbawataan o Yakob lomalakaw tano sii ko sindaw o Allah!
Inibowang ka den ya Allah so manga pagtaw ngka a so manga mbawataan o Yakob. Mabebensek so inged a kapangangatao a poon sa Sebangan na peparirimar siran a datar o manga Pilistiyo ago pesowaan iran so paparangayan o manga kapir.
So inged iran na mapepeno a pirak ago bolawan da den a ba pitetamanan o manga tamok iran. Mapepeno so inged iran a manga koda na da den a pitetamanan o manga karo iran.
Na mapepeno ai mambo a manga barahala pepamanimbaan iran so pasad o manga lima iran a so inembaalan o manga kemer iran.
Kagiya ka maoto na kibaba so manga manosiya na pakapengalimbabaanen so oman i taw di ngka siran perilai ya Allah!
Solek kano ko manga liyang tepok kano ko manga galebo ko lopa sabap ko piyakalekelek a rarangit o Allah ago so sigay o kabatowa niyan!
So maporo i pangilailayan a mata o manga taw na pakapengalimabaanen na imbaba so katatakabor o manga manosiya ka so bo so Allah i mipapangkat sangkoto a gawii.
Ka aden a gawii a miyatendo o Allah a Lebi a Mamaapaar a ipembaba iyan on so langon a manga takabor ago dii mbentogan a rakes o oman i isa a pepangimporoan
Ago so pen so langon a manga poporo a kayo a sidro sa Libanon a rakes o langon o manga ala a kayo sa Basan
Ago so langon a makaoombaw a manga palaw ago manga poporo a bobongan
Ago so oman i maporo a barit a rakes o oman i pangeleban o manga kota
Ago so pen so oman i kapal a dii ndagang ago so oman i mapiya on i paras.
Kibaba so kapepangimporoan o manosiya na pakapengalimbabaanen so katatakabor o manga taw ka so bo so Allah i mipapangkat sangkoto a gawii
Na so manga barahala na palaya den pengaada.
Pemanolek so manga taw ko manga liyang sii ko manga lakongan ago sii ko manga galebo ko lopa sabap ko rarangit o Allah ago so sigay o kabatowa niyan amay ka mbowat sekaniyan a kokogen iyan so doniya.
Sii sangkoto a gawii na ipelebad iran ko manga riya ago manga kabeg so manga barahala iran a pirak ago bolawan a pimbaalan iran a pesimbaan
Sa kapemanolek iran ko manga liyang sii ko manga lakongan ago sii ko kikasosonggireb ko manga pampang sabap ko rarangit o Allah ago so sigay o kabatowa niyan amay ka mbowat a kokogen iyan so doniya.
So Kadnan a so Allah a Lebi a Mamaapaar na kowaan iyan den a poon sa Yarosalim ago sa Yodah so langon a ipepegeper iran ago sasanaan kowaan iyan kiran so langon a ipekeoyag iran a pangenengken ago ig
Ago so pen so manga ala i gees ago so manga sondaro so manga pangongokom ago so manga nabi so manga paririmar ago so manga pelokelokesen
So manga kapitan a sondaro ago so manga timpo a taw so manga pamomosawir so manga papasang a panday ago so manga oongangen a pangangatao.
Mbalowin o Allah so manga wata a mama a manga olowan iran so matag manga bago a wata i pendato kiran.
Pelopiten o oman i isa so ped iyan periridoay so manga sisiringana. So mangoda na pagatowan iyan so miyalokes na so mibababa na magato ko seselaan a taw.
Sangkoto a manga gawii na kepetan o mama so isa ko tonganay niyan ko pamiliya o ama iyan na peteroon iyan a Aden a gerab ka olowan ka rekami! Pangataowi kami ngka sangkai a masa a kasasanaat!
Ogaid na nggoraok sekaniyan somembag sa Da den a kibolong aken on! Da a kaoyagan aya pen o ba nditaren sii ko walay aken di ako ngka mbaloya a olowan o manga taw!
Pekeotengoteng a Yarosalim! Pekeroseng a Yodah! Ka so manga katero iran ago galebek na sopak ko Allah a petopowan iran so kababantogan a kapakamamasa niyan.
So kapekeilaya ko manga paras iran i pepekarinayag ko kasalaan iran na pekeyaren iran so dosa iran a datar a Sodom di iran ai pegemaan. Ndowandowaan siran piyakimoralaan iran a manga ginawa iran!
Teroa niyo ko manga oontol a pekapiya siran i bobolos ka ikebabaya iran so ipegonga o manga galebek iran.
Ogaid na ndowandowaan so manga baradosa! Kitana kiran so morala ka kibadal kiran so miyanggolaola o manga lima iran.
So manga pagtaw aken na pelolopiten o manga kangodaan pendatoan siran o manga babay. Hey manga pagtaw aken siran oto a magoolowan rekano na pepekadadag rekano pepakasilain kano iran ko ontol a lalan.
Domiyarpa so Allah ko dii pangokoman na mimbangon sa kakokoma niyan ko manga taw.
Pepangokomen iyan so manga pelokelokesen ago so manga olowan o manga taw niyan a tig iyan a Sekano i miyakabinasa ko asinda ko a obas so miyanga teteban iyo ko manga miskin na sisii ko manga walay niyo.
Ino niyo pepanasaa so manga pagtaw aken ago ipepangamagas iyo so paras o manga miskin? a tig o Kadnan a so Allah a Lebi a Mabager.
Pitero pen o Allah a So manga babay sa Siyon na pepamangimporoan a pelalakaw a idedepo iran a rareb iran ago tetelaan a manga mata iran. Pelakad siran a dii kinikini a dii nggagarinking so manga rinti sii ko manga panintilan iran.
Kagiya ka maoto na pakapegibolen o Kadnan so poro o manga olo iran ka mbalowin siran o Allah a karoropawan.
Sii sangkoto a gawii na kowaan kiran o Kadnan so manga imbolawanan a isosolot iran ko manga panintilan iran manga olo iran ago manga lig iran
A rakes on so manga aritis iran manga salenda ago manga salimoot
So manga kombong manga rinti sa panintilan manga sambitan manga omoy a ikekamotan ago manga adimat
So manga sising ago manga kaningkir
So manga pipiya a malong manga gerab manga kimon ago manga pitaka
Sangkoto a masa na pito kataw a manga babay na peporomporonan iran so sakataw a mama a tig iran a Ken ami so rek ami a pangenengken ago nggiloba kami sa manditar ami asar a pakipangaroma ka rekami kaan kami kabetowi ko ngaran ka! Kowai kami ngka sa kayaan!
Sii sa gawii oto na so Sapak o Allah na pekataid ago kebantogan na so ipagonga o lopa na ipengandag ago ikebabaya o langon a miyamakapagoyag a manga Israil.
Oman i isa a miyalamba sii sa Yarosalim a mililista a keped ko mamakapegoyag roo na kebetowan sa soti
Ka nggolalan ko Roh o Allah a pepangokom ago pepekatotong na pagonaben iyan so karesikan o manga taw sa Yarosalim na pelompiyon iyan so daket o rogo a piyakatoga roo.
Sa masa oto na sii ko poro o langon o darpa a katatagoan ko palaw a Siyon ago sii ko poro o di roo dii tetalabok na magaden on so Allah sa magagabon a bel igira a daondaw ago so sindaw o pekerab a apoy igira a kagagawii. Na kesayapan o bantogan o Allah so dalem a siti.
Imanto na pegidaidaan ko so pekebabayaan aken sa idaida makapantag ko asinda niyan a obas So pekebabayaan ko na aden a asinda niyan a obas sii ko masibokar a bobongan.
Pindado iyan ago piyangowaan sa manga ator na go piyamolaan iyan sa piyamimili a manga waged a obas. Pimbalayan iyan sa lantawa na kiyalotan iyan sa petemekan sa manga obas. Mapasad oto na iinamen iyan so manga pipiya a obas a ipagonga niyan ogaid na aya bo a inionga niyan na marata.
Hey sekano a kibabaling sa Yarosalim ago manga taw sa Yodah a tig o Allah na kokoma kami niyo ago so asinda ko a obas o antawaa i makapengatao sii.
Antonaa pen i mapenggolaola a kamapiyaan o asinda ko a liyo ko pingolaola ko ron? Isako mainam aken so manga pipiya a obas a ipagonga niyan na inoto baden pagonga sa manga rarata?
Imanto na teroon ko rekano o antonaa i ikidia ko ko asinda ko Kowaan ko ron so ililinding on na kesambat ai itobak aken so alad ko melilibeta on na kelagosak.
Mbelowin ko so asinda ko a da a oked iyan a di den kapengombosan so manga waged on aya pen o ba mandado so lopa on ka baden pekogowan ago pagetoan a manga sorok. Na sogoon ko so manga gabon sa di iran den pagoranan.
Sii ko ragon a kiyapatay o dato Osiyas na miyailay aken so Kadnan a moontod ko korsi a maporo ago mipapangkat na so kagagayadan ko kimon iyan na mipepeno ko Timplo.
Sii ko poro iyan so komakadeg a manga kaaden a lagid o malaikat a ndenem i papak so oman i isa kiran. So dowa on a papak na isasapeng iran ko manga paras iran na so dowa on na isasapeng iran ko manga ai ran na so dowa on na ipelayog iran.
Na di iran dii tetalowa ko oman i isa a tig iran a Soti soti soti so Allah a Lebi a Mabager so dalem o doniya na mapepeno o bantogan iyan.
So oni o sowara iran na initabeker ko onayan o Timplo na miyapeno ai a bel.
Kemorkaan ako! a inigoraok aken. Kedadas ako den ka taw ako a kena a ba lompiyo i modol na komakaden ako ko manga taw a kena a ba manga lolompiyo i modol na miyailay o manga mata ko so Dato a so Allah a Lebi a Mabager!
Mandiyadi na lomiyayog raken somong so isa ko manga kaaden a maawid sa pekedeg a waga a piyanipit iyan a poon ko aparan.
Na iniseko iyan ko ngari aken a tig iyan a Ilaya ngka ka miniseko ai ko modol ka na miyada so kasalaan ka na minirila so manga dosa ngka.
Sarta den na miyaneg aken so sowara o Allah a tig iyan a Antawaa i sogoon aken? Antawaa i melalakaw a mapanonogo ami? Na pitero aken a Katii ako bo sogoa ko ngka!
Tig iyan a Ika roo den na go ngka teroa sangkai a manga taw aken a  Pamakineg kano ago pamamakineg peparoman a di den pemakasabot pangilay kano ago pamangilailay peparoman a di den pemakakilala.
Baloya ngka a makapal so poso angkai a manga taw na baloya ngka a di pekaneg so manga tangila iran ago sapengi ngka so manga mata iran. Ka o ba iran baden miilay so manga mata iran ago mineg iran so manga tangila iran ago misabot iran so poso iran na o ba siran teklid ago mapakapiya.
Mandiyadi na pitero aken a Ay katey angkai a kapakambebetad ya Allah? Na inisembag iyan a Taman sa manga bibinasa so manga siti a da a ba on magiinged taman sa kaawaan so manga walay a da a ba on pekabaling ago taman sa mapanas so dii mbabasokan a kiyadaan den sa bali.
Ka iteog aken sa mawatan so manga taw ron na madakel a keawasan a darpa sii ko inged.
Sii ko kandadato sa Yodah i Ahas a wata i Yotam a aya wata i Osiyas na si Risin a dato sa Siriya ago so dato sa Israil a si Pikah a wata i Rimaliyas na lomiyalakaw a gomiyobat sa Yarosalim ogaid na da iran maagaw.
Ogaid na kagiya maneg i Ahas a dato sa Yodah a miyakipagabanga a Siriya ko Israil na piyamanabad so poso iyan ago so manga pagtaw niyan a lagid o manga kayo sa kalasan a pepanga kokokog o ndo.
Samaoto na pitero o Allah ki Isayas a Pakaonota ngka so wata a ka a si Siyar Yasob na lalakaw kano sa kabalaka niyo ki Ahas. Mitoona iyo sii ko lalan a ipesong ko lopa a pegagagan sa nditaren sii ko kiyaposan o kakar a petogaan o ig a poon ko pondo a ig sii sa kaporoan.
Na teroa ngka on a Pagiktiyar ka ba ka den rerenek na di ka pekelek. Di ngka pegawiden a akal so pesokeyaw a rarangit i Risin ago so ndatoan iyan a Siriya ago si Pikah ka matag siran baden lagid o dowa a dii pondaw a barabad.
Giya Siriya ago si Pikah a dato sa Israil na pikediyatan ka iran sa marata a tig iran a
Gobaten tano a Yodah pakalekan tano so manga taw ron na itobak tano so pangeleban a Yarosalim na pakandatoon tano ron so wata i Tabiil.
Ogaid na giyai i kabasa o Allah a Lebi a Mamaapaar  Di ini mapenggolaola di ini kitoman
Ka aya olo o Syria na giya siti a Damasko na aya olo a Damasko na si bo si dato Risin. So peman so ndatoan a Israil na sii ko di niyan pen kakenem polo ago lima ragon na tanto ai a keroperopet a kena den a ba isa ka maginged.
So olo a Israil na giya siti a Samariya na aya olo a Samariya na si bo si dato Pikah. O di pekatikna so paratiyaya ngka na di ka den makapembeken. 
Miyakimbitiyarai peroman so Allah ki Ahas a nggolalan ki Isayas a tig iyan a
Pangni ka ko Allah a Tohan ka sa nanao apiya anda poon ko didadidalem o doniya o di na sii ko pipeporoan ko langit.
Ogaid na pitero i Ahas a Di ako pengni di aken tepengan so Allah.
Mandiyadi na tig i Isayas a Pakineg ka imanto a moriyataw o Daod! Ba kena a kiyatangkaan so kapetepengi ngka ko dii kasebar o manosiya? Ino ngka pen petepengi so dii kasebar o Tohan aken?
Pitero raken o Allah a Kowa ka sa maolad a kesoratan na go ngka on soraten a manga ala a batang a Mahir Salal Has Bas.
Na pakisogoi ngka si Oriyas a imam ago si Sakariyas a wata i Yabirikiyas a kesanaan a manga peseksi on.
Da peman matey na miyaogat so karoma ko na mimbawata sa mama. Na pitero raken o Allah a Betowi ngka sa Mahir Salal Has Bas.
Ka sii ko di pen kapekabales o wata sa Ama aken o di na Ina aken na so manga tamok sa Damasko ago so mapeteban sa Samariya na keagaw ago ipetelon o dato sa Asiriya.
Miyakimbitiyarai raken peman so Allah a tig iyan a
Sabap sa tiyalikodan angkai a manga taw so malengen a kapegondas iyan a manga ig sa Silowah ago ipepamanabad kiran so dato Risin ago so dato Pikah
Na saken a so Kadnan na magaan aken kiran den kitalingoma so mabager a kabandes o lawasaig a Yopratis a giyoto so dato sa Asiriya a rakes o langon a manga babager a sondaro niyan. Pekaombaw angkai a lawasaig ko langon a pirowarowangan on ago melapay ko langon a pangeba on.
Na magondas ai ko inged a Yodah a lagid o bagiyaw ka magokit on a taman sa lig a kadalem iyan. So makakakayat a manga papak iyan na pekasapeng ko dalem a inged ka hey Imanowil!
Nggolaolaa niyo so taman a kegaga niyo a marata hey manga nasiyon ogaid na ba kano den penga sasasa! Pakineg kano langon a manga wawatan a inged tiyagar kano sa katidawa ogaid na penga sasasa kano! Oway tiyagar kano ogaid na penga sasasa kano baden!
Mosawirai niyo so akal iyo ogaid na keilang ai Mbaali niyo so antangan iyo ogaid na di den kitoman ka sisii rektano so Tohan!
Miyakimbitiyarai raken so Allah a makatatana raken so mabager a lima niyan ka piyakaiktiyar ako niyan sa di aken sowaan so okitokit o manga taw sa Yodah. Tig iyan a
Di ngka pagayoni so langon a pekediyaten iran di ngka pekeleken so ipekelek iran ago di ngka den kewanen.
So Allah a Lebi a Mabager na aya ngka bilangen a soti sekaniyan bo i kaleken ka ago kawanen
Ka sekaniyan i pekelindongan ka. Ogaid na sii ko manga ndatoan a Israil ago giya Yodah na sekaniyan i ator a kisosong on so manga taw ago lakongan a ikeoteng iran. Kilitag sekaniyan pen ago kisampirot ko kibabaling sa Yarosalim.
Madakel kiran a pemangirepang keoteng siran ago penga roropet. Kesampirotan siran a penga lilitagan.
Sekano a manga morit aken na pagipata niyo ago siyapa niyo so manga insarat ago manga kokoman a inibegay raken o Allah.
Pageenaan iyan so paras iyan ko manga Israil ogaid na penayaon aken sekaniyan ago paginamen.
Katii ako bo ago so manga wata a inibegay raken o Allah. Sekami i manga nanao ago pepegilayanan sii sa Israil a inibegay o Allah a Lebi a Mabager a komakaden sa Palaw a Siyon.
Na igira di rekano dii teroon o manga taw a Isei niyo so manga pendarpaan ago ana inikadowa niyan a pepemangetongtong ago pepamanawar na inoto ba di keisei o manga taw so Tohan iran? Ino aya pegisei so miyamatay pantag ko kikaooyag?
O di bo makaaayon so di iran dii teroon ko kitab o Allah ago so manga ndao niyan na da den a ba kiran maliwanag.
Pekanebeneb angkoto a manga taw ko dalem a inged a pepanga reregenan ago pepanga oongosan na amay ka pepanga oongosan na kerarangitan siran na melangag siran ago ipesinta iran so dato iran ago so Tohan iran.
Apiya pen oto na kena a ba ketatap so kaliboteng o siran oto a kikararasay. Gowani na miyapakapangalimbabaan so inged a Sibolon ago giya Naptali ogaid na sii ko masa a pekatalingoma na kebantogan angkai a inged a sii tampar sa ragat ago makalelepas ko lawasaig a Yordan sii sa Galili a babalingan o manga di royod o Yahodi
So manga taw a pepaginetaw ko maliboteng na miyamakailay sa tanto a masindaw siran oto a kibabaling ko inged a kasisirongan o kapatay na kiyalindawan o sindaw.
Initegompiya ngka so nasiyon hey Tohan na piyakaosor ka so kapipiya a ginawa iran pekebabaya siran ko hadapan ka a datar o manga taw a pekebabaya igira a dii kaperagon ago datar o manga mama a dii keriyala igira a di iran dii mbagibagiin so miyateban iran.
Riyopet ka so kokoong a mipepened kiran ago so lilit a potaw a ipembadas ko manga waga iran ka tiyaban ka so pepemameges kiran a lagid o kiyatabana ngka sa Midiyan ko miyaipos a gawii.
So oman i talompa o sondaro a miyaosar ko katidawa ago so oman i nditaren a karorogoan na ipagitagon ko apoy a penotongen.
Ka aden a wata a inimbawata rektano aden a wata a mama a inibegay rektano na pekiposai rekaniyan so dii kandato. Kebetowan sekaniyan sa Piyakamemesa a Mosawira Mala i Gees a Tohan Da a Ikepos iyan a Ama Pendatoon ko Kalilintad.
So kapegosor o kandadato iyan ago kalilintad na da den a kaposan iyan. Pendato sekaniyan ko korsi o Daod sii ko ndatoan iyan a pekepiten ago pepakabageren iyan a nggolalan ko matito a kokoman ago kaontol ipoon sangkoto a masa ago taman sa pakataman. So kasigi o Allah a Lebi a Mabager na aya sii penggolaola.
Miyatero o Kadnan so ikokom iyan sa mbawataan o Yakob na kitana ini ko ndatoan a Israil.
So langon a taw sa Israil ago so kibabaling sa Samariya na ketokawan iran a sekaniyan i minggolaola sii. Imanto na pepangimporoan siran baden ago petekabor a di iran dii teroon a
Minitobak so manga walay a inembaalan a bote ogaid na pembangonen tano bo a pirorompi a ator Miyanga papata so manga kayo a lawaan ogaid na sembian tano ai sa manga kayo a sidro.
Ogaid na piyakabager o Allah so manga ridoay iran na piyangondoy niyan siran a nggobat kiran.
So manga Isiriyan sii sa sebangan ago so manga Pilistiyo sii sa sedepan na miyamangengganga sa kasambata iran sa Israil. Apiya pen ai langon na da den mada so rarangit o Allah mabebeter den a lima niyan a pendaneg.
Ogaid na kena a ba dii teobat so manga taw di siran den sangor ko Allah a Lebi a Mabager a sominiksa kiran aya pen o ba iran mbabanoga.
Kagiya ka maoto na sii ko salongan bo na potolen o Allah sa Israil so olo ago so ikog a ndatar so sapak a kayo ago so sesed.
So manga pelokelokesen ago so kiseselaan a taw na aya olo na so manga nabi a pepamangendao sa manga kabokegan na aya ikog.
So dii nggogonanao sangkai a manga taw na pendadagen iran siran na siran oto a dii nggonanaon na pepanga dadadas.
Giyanan i sabap a di ikelimo o Allah so manga ngongoda kiran aya pen o ba niyan kapediin so manga ilo iran ago manga balo ka so oman i isa na madodosa ago dii nggolaola sa marata na dii tero so oman i ngari iran sa maresik. Apiya pen ai langon na da den mada so rarangit iyan mabebeter den a lima niyan a pendaneg.
Mataan a so kamarataan na pepanotong a datar o apoy pelenganen iyan so manga kogo ago soroken a otan ipekarab iyan so manga kalasan a pekegorongan a mala a bel.
Sabap ko rarangit o Allah a Lebi a Mabager na kerokrok so inged na so manga taw na aya kitagon ko apoy da den a taw a ba niyan penganogoni so pagari niyan
Apiya anda sii ko inged na pagagaon ago sekaben o manga taw so apiya antonaa a makan iran ogaid na keor siran den a di den keosog na apiya so sapo o manga wata iran na ken iran!
Kemorkaan kano a dii mbaal sa di ontol a manga kitab ago pepangaden sa manga iilot a kokoman
A pekeliden iyo so kapekokoma ko manga miskin ago pepakadaan iyo so kabenar o kikararasay ko manga pagtaw aken kaan iyo magasab so manga balo ago kapanekewan iyo so manga ilo.
Antonaa i sowaan iyo ko gawii a kapendadaneg amay ka makatalingoma so kamoralaan a poon sa mawatan? Antawaa i kapegapasan iyo a pekatabang rekano? Anda i mbegakan iyo ko kakawasaan iyo?
Da den a ba niyo kesowasowa a rowar ko kapekakipes iyo a kitapi ko miyanga bibiyag o di na so kapekakelit iyo a ped o miyamatay. Apiya pen ai na di den mada so rarangit o Allah mabebeter den a lima niyan a dii ndadaneg.
Pitero o Allah a Kemorkaan so manga taw sa Asiriya a aya lilit a indaneg o rarangit aken a sii sa lima iran so bentol a ipenggolalan o gani aken!
Pekasongen ko siran a nggobat ko madodosa a nasiyon sogoon aken siran ko manga taw a ipekerarangit aken sa kapeteban iran ago kapengagaw sa tamok a melagosak kiran a lagid o lonatay sii ko lalan.
Ogaid na kena a ba giyai i niyat o dato sa Asiriya kena a ba giyai i mapipikir iyan ka aya antap iyan na so kapaminasaa niyan ago kapolanga niyan ko madakel a nasiyon.
Ngkaino a tig iyan ka ba di so langon a komandir o manga sondaro aken na palaya manga dato?
Tiyaban aken a manga siti a Kalno ago giya Karkemis tiyaban aken a manga siti a Hamat ago giya Arpad a lagid mambo a Samariya ago giya Damasko.
Miyatangan o bager aken so manga ndatoan a pepamanimba sa manga barahala a so manga barahala iran na manga ala i gees a di so sisii sa Yarosalim ago giya Samariya.
Na kagiya miyabinasa ko a Samariya ago so manga barahala on na ba di datar iyan mambo a ikidia aken sa Yarosalim ago so manga barahala on?
Ogaid na pitero o Kadnan a Amay ka miyapasad so langon a galebek aken a kidaneg ko Palaw a Siyon ago giya Yarosalim na ndanegen aken so dato sa Aysiriya sabap ko kipoporoon iyan sa ginawa niyan ago so kapemata niyan a takabor
Ka aya pitero o dato sa Asiriya na Nggolalan ko bager o lima ko na miyanggolaola ko ai ago nggolalan ko ongangen aken ka aden a sabot aken. Piyanapol aken on so manga temanaan o manga nasiyon piteban aken so manga tamok iran na datar o mala i gees na miyadaag aken so dato on.
Lagid o pekewa ko salag a kowaan iyan so inawaan a manga orak na miyaaker aken so kakawasaan o manga nasiyon ko dalem o doniya da den a ba on makapemarapak aya pen o ba pekangganga a magoni.
Ogaid na pitero o Allah a Ba mitekabor o patok a mala sekaniyan i gees a di so pekolat on o di na ba makapembentogan so gabas sa mala i kipantag a di so pegosar on? So bentol na di niyan kikolat so pekolat on na di mapakapembangon o teken so kirek on!
Kagiya ka maoto na so Allah a Lebi a Mamaapaar na sogo sa paniyakit a pekarayor sii ko manga babager a sondaro a taw sa Asiriya sii ko sirong o di iran dii mbentogan na kebiyag on so apoy a pembaloy a pesokeyaw a kadeg.
So Soti a Tohan o Israil a aya iran solo na pembaloy a pekedeg a apoy na sii ko salongan bo na ketotong iyan ago kelengan so langon taman a rakes o pikokogowan on ago manga soroken.
Pengosipen iyan so tetagompiya a manga kalasan on ago so di on dii mbabasokan a lagid o kaperakowaga ko lawas o taw a pekesakit.
Na tanto a madelag so kelamba a manga kayo ko kalasan on a kebilang o wata so kadakel iyan.
Sii sangkoto a gawii na so miyalamba a manga Israil a so miyamakapagoyag ko mbawataan o Yakob na di den sena ko nasiyon a miyakasiksa kiran ka mataan den a sii siran penarig ko Allah a so Soti a Tohan o Israil.
So miyalamba ko manga mbawataan o Yakob na kesoy peman ko Tohan a Lebi a Mala i Gees.
So kiyababadan ko Daod a wata o Yasay na lagid o tod o kayo a pekapoon on so isa a moriyataw niyan a so Sapak a meretok ko bekaw niyan.
Kitemo ron so Roh o Allah a so Roh a pembegay sa ongangen ago sabot so Roh a pembegay sa mosawir ago gees so Roh a pembegay sa katao ago kalek ko Allah.
Ikebabaya iyan so kalek ko Allah na di niyan ipengokom so pekeilay o mata niyan aya pen o ba niyan ipasad so pekeneg o tangila niyan
Ka so kaontol i ikokom iyan ko manga miskin na so katito i ipesad iyan ko rido o da a ba on pekatabang sii sa doniya. Indaneg iyan ko doniya so bentol a pepekapoon ko ngari iyan na imbono iyan ko manga rarata a taw so sengaw o modol iyan.
Pesembitanen iyan so kaontol na so kasasarigi ron na aya niyan ipetinambed.
Sa gawii oto na so nati a bilibili na makipegepeda ko maila a aso na so nati a kambing na makiperembang ko mawaraw a tingkalong pamagepeda so mangoda a sapi ago so arimaw na so maroni a wata i magagak kiran.
So sapi na makipegatoang ko maila a binatang na perembarembang so manga nati ran na ken so arimaw sa manga otan a datar o sapi.
So ikaririga na penggitagita ko obay o gireb o darpo na so bago a wata na ndodoon iyan so salag o nipay.
Da den a pekasakit aya pen o ba pekabinasa sii ko dalem o soti a palaw aken ka kipeno ko doniya so katawi ko Allah a lagid o kapakalalangkap o ig ko ragat.
Sii sangkoto a gawii na so moriyataw o Yasay a meretok ko bekaw niyan na pembaloy a pandi a signal ko manga taw pengongonotan on so manga nasiyon na kebantogan so darpa a kedenan iyan.
Sa gawii oto na ikewa o Kadnan a lima niyan sa ikadowa sa kakowaa niyan peroman ko miyalamba a manga pagtaw niyan ka ikesoy niyan siran a poon sa Asiriya sa Misir sa Patros sa Itiyopiya sa Ilam sa Babiloniya sa Hamat ago poon ko manga wawatan a inged ko kilid a ragat.
Tongkol so Kadnan sa pandi a signal ko manga nasiyon na penimoon iyan so miyamangitaog a manga Israil pelimoden iyan so miyamangiparak a manga taw sa Yodah a poon ko pirowarowangan o doniya.
Keda so kariit o ndatoan a Israil na kepotol so manga ridoay a Yodah di den periiten a Israil a Yodah aya pen o ba peridoa a Yodah a Israil.
Keisaisa siran gomobat ko inged o manga Pilistiyo sii sa sedepan na petebanan iran so manga taw sa sebangan iran. Pegesen iran a Idomiya ago giya Mowab na makipesekop kiran pen so manga Amoniyo.
Pekamaraan o Allah so sogod a Mariga a Ragat sa Misir na ikeyaw niyan a lima niyan ko Lawasaig a Yopratis ka pagowitan iyan sa mabager a ndo a mapembagibagi iyan ai sa pito a baogan a malebod maripag o manga taw a pelalakaw.
Sangkoto a gawii na peteroon ka a Podin aken seka ya Allah! Apiya pen o kiyararangitan ako ngka na miyada so rarangit ka na piyakapiya ngka bo a ginawa ko.
Mataan a so Tohan i pesebet raken serigan aken na di ako kelek. So Allah na aya ko bager ago ipepagidaida sekaniyan i Pananabet aken.
Segeb kano ko ig sii ko manga paridi a pembegay sa kakesabet.
Na sii sangkoto a gawii na peteroon iyo a Panalamati niyo so Allah talowi niyo so Ingaran iyan! Pakitokawi niyo ko manga nasiyon so manga galebek iyan teroa niyo kiran a mipapangkat so Ingaran iyan!
Pagidaidai niyo so Allah sa manga podi ka kababantogan so manga pinggolaola niyan pakalangkapa niyo ai ko dalem a doniya!
Giyai so miyaalamat makapantag sa Babilon a miyapayag o Tohan ki Isayas a wata i Amos
Sii ko poro o bobongan na tongkol kano sa pandi a signal sa katidawa! Lalisa niyo so manga sondaro kapaya ngka siran sa kanggobata iran ko manga gimowa o dii mbentogan a siti.
Saken a so Allah na miyasogo aken so manga sondaro a kisesenggay aken piyakisogoan ko siran a makapenggolalan ko gani aken so siran oto a ipekebabaya iran so kapakataban aken.
Pakinega niyo so bogembog sii ko manga palaw a lagid o bogembog o bariboribo a manga taw! Pamakinega niyo so kabobosigaw o manga ndatoan ago manga nasiyon a dii timotimo! So Allah a Lebi a Mabager i magoolowan ko manga sondaro sa kapakipetidawa iran.
Pepekapoon siran ko manga wawatan a inged a poon ko pirowarowangan o doniya. Manga gomaan ai o Allah a makapenggolalan ko rarangit iyan sa kambinasaa niyan ko dalem a inged.
Otantang kano ka kiyasipegan den so gawii a miyatendo o Allah pekatalingoma ini a datar o morala a poon ko Lebi a Mabager!
Ikepedi o Allah so manga Israil ka piliin iyan siran peroman a manga pagtaw niyan na pekabalingen iyan siran ko inged iran. Pengeped kiran so manga rait a makipetepitapi ko manga mbawataan o Yakob.
Pagogopan o madakel a manga nasiyon so manga Isarail sa kapekakasoy iran ko lopa a inibegay kiran o Allah na ketangan siran o Israil a manga oripen iran a manga mama ago manga babay. Pemiyagen iran so miyamiyag kiran gowani na pendatoan iran so miyameges kiran.
Sii sangkoto a gawii a pekadekeen o Allah so manga taw niyan ko kararasay iran ago kasakit ago maregen a galebek a pekitegel kiran
Na mapetero iran angkai a pananaroon makapantag ko dato sa Babilon Mataan a miyapos den so pepangarasi! Kiyatamanan den so katatangarasi niyan!
Riyopet o Allah so bentol a inindato o marata a dato
A inibentol iyan ko manga taw sa da a diyangka iyan sii ko rarangit iyan piyangarasiyan iyan so manga nasiyon ko gani niyan a di den meloke a kaperarasaya niyan kiran.
Ogaid na imanto na miyakadeke ago lomilintad so dalem a doniya na mipoon den mamagidaida so manga taw ron.
Apiya so manga kayo a goo ago sidro sii sa Libanon na miyanga bababaya sabap ko dato sa Babilon a miyapos den a tig iran a Imanto a miyakakelit ka na da den a penarakayo a ba rekami pekapata.
Tanto a kateterangan so darpa o miyamatay sa didalem sa kapagalawa niyan reka ko kapekatalingoma ngka pepokaon iyan so manga arowak sa kaselama iran reka a so langon a magoolowan gowani sa doniya so manga arowak o langon a miyanga dadato ko manga nasiyon na pembabangon ko manga korsi iran.
Palaya siran reka den penanalo a tig iran a Miyabaloy ka mambo a da a bager iyan a lagid ami! Miyadatar kami ngka!
So kalangolangon a bantogan ka na minibaba ko kobor a rakes o kamboboniboniyan o manga kotiyapi i ka. Aya pegigaan ka na manga oled a makasasapeng pen ko lawas ka.
Miyaolog ka den a poon sa kasorgaan hey Makabanges a wata o sobo! Minipapes ka ko lopa seka a miyameges ko manga nasiyon!
Pitero o poso o ka a Penik ako sa kasorgaan iporo aken so korsi aken ko kaporoan o manga bitoon o Tohan magontod ako a kokorsi sii ko palaw a dii telabokan roo sa pagotaraan.
Penik ako ko liyawaw o manga gabon na kebaloy ako a datar o Lebi a Maporo.
Ogaid na kibaba ka baden ko kanarakaan taman ko didadidalem o galebo.
So miyamatay roo a pemakailay reka na tentengan ka iran na ipepamagisei ran a Ba giyai so mama a komiyokog ko doniya a miyatabeker iyan so manga ndatoan
A so mama a biyaloy niyan so doniya a disirto na piyaminasa niyan so manga siti ron ago da niyan pakabalinga so manga biyag iyan?
So langon a dato ko manga nasiyon na miyanga lalantang a so oman i isa on na sii ko mapiya i paras a kobor iyan.
Ogaid na baden minibowang so bangkay ngka a da a kobor iyan a lagid o piyakangingiri a miyaredak a sapo. Kasasapengan ka o piyamamono ko katidawa a pilalambasan a pedang ago miyamangilebad ko atoren a galebo. Lagid o bangkay a liyagosak
Na di ka kilebeng a datar o ped a manga dato ka kagiya bininasa ngka so inged ka ago piyamono o ka so manga pagtaw ngka. Di den kealoy so ngaran o manga moriyataw angkai a marata a dato.
Matiyagar so darpa a penombalian ko manga wata iyan sabap ko kamarataan o ama iran! Da a isa kiran bo a ba makambowat a makatangan ko doniya aya pen o ba niyan kasapengi ko manga siti!
Mbangon ako a sondol sa Babilon a tig o Allah a Lebi a Mabager. Tipoden aken on so ingaran iyan ago so miyamakapagoyag on a rakes o manga wata iran ago kiyababadan kiran a tig o Allah.
Giyai so miyaalamat mipantag sa Mowab So siti a Ar ago giya Kir sii sa Mowab na miyalaslas a miyabinasa ko miyakaisa bo a kagagawii!
So manga taw sa Dibon na petekedeg ko timplo iran a pepamanegad di indidiyagaw o manga Mowabiyo a Nibo ago giya Midiba oman i olo na kiyaopawan na miyakikis so oman i sompa.
Sii ko manga lalan na ndiditar so manga taw ron sa sako sii ko manga atep a walay ago sii ko manga padian na palaya siran on dii ndidiyagaw ago pepamanegad.
Dii nggogoraok so manga taw sa Hisbon ago giya Iliyalih so manga lagam iran na pepang aaneg taman den sa Yahas. Apiya so manga sondaro a Mowabiyo na pepelelendag a pepanabaden so manga niyawa iran.
Ipesegad o poso aken a Mowab! So miyamakapalagoy kiran na pepamagapas sa taman sa Sowar ago taman sa Iglat Silisiyah. Petekedeg siran sa Lohit a pepamanegad ko kapesong iran on sii ko lalan sa Horonaim na di iran di indidiyagaw so kasisiksa iran.
So manga ig sa Nimrim na kiyamaraan na miyagango so paotanotan on miyada so pepamangeto on a da den a gadong a ba miyalamba.
Sabap san na so manga tamok a miyapantiyari ran ago miyatimo na ipetelon iran ko kaperipaga iran ko Baogan a manga Kayo a Poplar.
So kapenggoraok iran na pekeneg ko mbalabala sa Mowab so di iran dii kandidiyagaw na ipesempay sa Iglaim na iperaot so kapelelendag iran taman den sa Bir Ilim.
Ipoon sa siti a Sila sii ko disirto na pepakawit so manga Mowabiyo sa manga bilibili a pamemegayan ko dato sa Yodah sii sa Yarosalim.
Penayaw siran sii ko iperipag sa lawasaig a Arnon a lagid o pelayolayog a manga papanok a piyamogaw ko salag iran.
Dii teroon o manga siyogo a Mowabiyo ko manga taw sa Yodah a Begi kami niyo sa mosawir paginontolani kami niyo. Lindingen iyo rekami so along iyo a madatar o kagagawii sii ko kaoto a alongan. Tapoken kami niyo a miyamangitaog di niyo tipowa so pepamalagoy.
Pakatarega kami niyo sii rekano pakalindonga kami niyo ko peminasa. Kepos so kapeperarasay na mitapelek so kapekebinasa keda so dii mamangarasi sii ko inged.
Sa masa oto na pakapendatoon so isa a Moriyataw o Daod na pekabeken so kandadato iyan a nggolalan ko gagaw niyan ago kasasarigi ron. Ipengokom iyan so matito a kokoman na penggagaanan iyan nggolaola so kaontol.
Na dii teroon o manga taw sa Yodah a Miyaneg ami so katatakabor o manga Mowabiyo a so mitataralo a kaaambog iran ago dii kambentogan a so dangkowagan iran ago maratabat ogaid na da den a benar ko katatakabor iran.
Kagiya ka maoto na dii ndidiyagaw so manga Mowabiyo palaya iran den di indidiyagaw a inged a Mowab. Di siran dii mboboko ko kapetedemi ran ko manga pipiya a peken iran sii sa Kir Harisit.
Kiyaawaan den so manga dii mbabasokan sa Hisbon ago so manga asinda a obas sa Sibmah. So manga dato o manga nasiyon na pilalagosak iran so piyamagaraw a manga waged on a obas a minisampay gowani sa siti a Yasir ago miyabembar taman ko disirto lomiyaolad so kapendonapa iran a iniraot taman sa ragat.
Sabap roo na ipesegad aken so manga asinda a obas sa Sibmah a datar o kipesegaden on a Yasir. Hey siti a Hisbon ago giya Iliyalih pelomesen aken sekano a lo! Ka piyakarenek so kapelalalis iyo sa kapipiya a ginawa sabap ko kiyada o piyanga lolotoan a onga niyo ago so pekeragon iyo.
So miyaalamat makapantag sa Damasko Ilaya niyo ka giya Damasko na kena den a ba siti ka kebaloy baden a mitatabotod a miyabinasa.
Keawaan so manga siti sa Arowir a pemangibegak ko manga pangangayamen a pemangiga on a da den a ba kiran pekabogaw.
Keda so kikokotaan a siti sii sa Israil na kepos so kandadato o siti a Damasko na so kelamba a manga Isiriyan na kedaan sa bantogan a datar o manga Israil a tig o Allah a Lebi a Mabager.
Oway sii sa gawii oto na kelas so bantogan o manga mbawataan o Yakob na kekekes so kakawasaan iran.
Kebaloy so Israil a lagid o dii mbasokan a pinggagarab a miyaragon den so pereperan on ago lagid o pangomaan sa Balintad a Ripaim a inosip on so minibegak on a pereperan.
Maito bo a kelamba a manga Israil ka kelagid siran o kiyaropoan den a kayo a olibi a aden bo a minibegak on a dowa o di na telo a onga ko poroporo a manga sapak iyan na pat o di na lima sii ko peteribonga a manga sapak a tig o Allah a so Tohan o Israil.
Sa gawii oto na sengor so manga taw ko Miyaden kiran na serigan iran so Soti a Tohan o Israil.
Di iran den sengoran so manga aparan a inembaalan o manga lima iran aya pen o ba iran sarigi so pasad o manga kemer iyan a so manga polaos a toos ko katohanan iran a Asirah ago so manga aparan a pepenotongan sa doka.
Sii sangkoto a gawii na keawaan so manga babager a siti iran na palaya den ai kelaslas a lagid o manga siti o manga Hibiyo ago manga Amoriyo a tiyalikodan iran gowani sabap ko manga Israil.
Kiyalipatan iyo den so Tohan a Pananabet iyo da niyo katoosi so Lakongan a kota iyo. Kagiya ka maoto na apiya pen pemolaan iyo so piyamamili a pamomolan a kinowa niyo a poon ko salakaw a inged
Na apiya pen mapekato iyo siran ko gawii a kapemolaa niyo ron a pepoon den monga sii den sangkoto a kapipita na da den a ba on keragon sii ko gawii a kamboboko ago di kepinda a karomasayan.
Aden a kapendagedeb o magogorigaw a madakel a taw a lagid sa kapendagedeb o ragat! Aden a kapendaleg o manga nasiyon a lagid sa daleg o manga babager a ig!
Ogaid na apiya pendaleg so manga nasiyon a lagid o manga ala a begel sa kalodan na pembongetan siran o Allah na pemalagoy siran sa mawatan a peselobaan a lagid o bayanek a pekibayog o ndo sii ko bobongan ago lagid o okap a ipembayomber o sobosobo.
Sii ko kagagawii na piyakalekelek siran ogaid na sii ko kakepita iyan na miyanga ada siran den! Giyoto so bagian o siran oto a di rektano dii teban a so ketamanan o siran oto a pepamanekew rektano.
Kemorkaan so inged a pekeneg on so kapeparapak o manga papak a malelepas ko manga lawasaig sa Itiyopiya
A pepamanogo sa manga ambasador a pelayalayag ko lawasaig a Nail sii ko manga awang a inembaalan a balagen! Ikano roo a manga gagaan a sogo song kano ko manga taw a manga poporo ago manga titilak i kobal a so manga taw a ipekelek sa marani ago roo sa mawatan a so nasiyon a mabager ago pepangarasi a so lopa iran na mababagi o manga lawasaig!
Hey langon kano a kibabaling sa doniya amay ka mitongkol so pandi sii ko poro o manga palaw na ilaya niyo na amay ka pakaonin so bogiyong na pakinega iyo!
Ka giyai i pitero raken o Allah Sii ko kakadenan ko na tolong ako a baden romerenek a lagid o pekerap a senang o alongan ago lagid o kapekenamogi ko manga otan sii ko mayaw a kagagawii ko kapeparagon.
Ka sii ko di pen kaperopoa ko manga obas amay ka miyaroro so manga obarobar ago pepanga lolotoan so manga onga na penga popotol siran o manga ridoay a lagid o kapotola ko manga ombos a gelat a magarang ago so kapenakapa ko pendonapa a manga waged a baden ipelebad.
So manga badan iran na palaya den mipendarainon ko manga banog ko kapalawan ago so manga iila a binatang pegdasan siran o manga papanok sii ko pangolaon ago so langon a manga iila a binatang sii ko masa a panenggaw.
Giyai i miyaalamat makapantag sa Misir Ilaya niyo ka mageeda so Allah ko madilapet a gabon a pepekatalingoma sa Misir. Petebekeren ko kamamasaan iyan so manga barahala sa Misir na pekelanag so poso o manga Imisiren sa kalek.
Pakapemagondoyaan aken so manga Imisiren makapemagonaya so magariyari ago so sisiringana na ipetidawa o siti so ped iyan a siti ago ipetidawa o ndatoan so ped iyan a ndatoan.
Kedaan so manga Imisiren sa arap na kowaan aken sa bali so manga antangan iran pemangangay siran ko manga barahala ago so manga arowak o miyamatay ago so manga pendarpaan ago aden a manga inikadowa niyan.
Peladen aken so manga Imisiren ko kapaar o masarangit a dato a pendato kiran sa kapangarasi a tig o Allah a Lebi a Mamaapaar.
Penga ati so manga ig sa lawasaig a Nail na kemara ago kegaw so ipegondas iyan.
Penga ado so manga kakar na penga atian ago penga mamaraan so manga baogan. Penga lalayon so manga otan ago manga sesed
A rakes o langon o manga pamomolan ko kilid a lawasaig a Nail ago sii ko minanga niyan. Oman i dii mbabasokan ko kilid a lawasaig na penga gagango so pereperan on a pemangibayog o ndo ago penga ada.
Sii ko ragon a si Sargon a dato sa Asiriya na siyogo iyan so maporo a komandir o manga sondaro niyan sa Asdod a siti o manga Pilistiyo a giyobat iyan den ago miyataban iyan
Na sangkoto a masa na pitero o Allah ki Isayas a wata i Amos a Ndai ngka so sako a isosolot ka na pokasa ngka sa ai ngka so sandal ka. Na pinggolaola niyan ai a di sekaniyan dii magenebeneb a makalelekas ago da a sandal iyan.
Mandiyadi na pitero o Allah a So oripen aken a Isayas na dii magenebeneb a makalelekas ago da a sandal iyan ko miyakatelo den ragon. Giyai na nanao ago toos ko keokitan a Misir ago giya Itiyopiya
Ka so dato sa Asiriya na tondaan iyan a makalelekas ago da a sandal iyan so miyanga bibiyag iyan a manga Imisiren ago manga taw sa Itiyopiya ndatar so mangoda ago so lokes a kasasawaan so manga pitot iran a piyakayaya ini sa Misir.
Siran oto a somiyarig sa Itiyopiya ago inipangandag iran a Misir na penga alek ago penga ayaan.
Giyai i miyaalamat makapantag sa Babilon Lagid o sobosobo a pesember sii sa pagabagatan a Yodah na pekatalingoma so gomogobat a poon ko disirto a poon ko piyakalekelek a inged.
Aden a mapened a pangingilain a piyakiilay raken makapantag ko katipo ago kapaminasa. Gobat kano hey manga sondaro sa Ilam! Likop kano ko manga siti hey manga sondaro sa Midiya! Itepelek o Tohan so langon a kapeperego a minisabap sa Babilon.
Sabap sangkai a pangingilain na tanto a petebaden a lawas aken sa kalek malipedes a masakit a makagagapos raken a lagid o masakit o babay a pembaliliten. Pekisasawiring ako sabap ko miyaneg aken na matetengang ako sabap ko miyailay aken.
Magaan a kapekikiyab a poso aken so kawan i ipetebeker raken so kaperimon a ikakadali aken na miyabaloy raken a piyakalekelek.
Pegenatan iran so manga lamisaan pekeyaten iran so manga paramadali a pagontodan o manga banto pekan siran ago peginom! Mbowat kano hey manga olowan o manga sondaro tiyagara niyo so manga gomaan iyo!
Giyai i pitero raken o Kadnan Ika roo na go ka tago sa bantabantay na pakiripoten ka on so pekeilay niyan.
Giyai i miyaalamat makapantag sa Balintad a Pangingilain Antonaa i ikasososa niyo imanto a miyamanik kano langon ko atep o manga walay
Hey inged a tanto a magogorigaw a so siti a mapepeno a pakabowing ago dii kakeriyala? So miyanga bobono rekano na da mabono a pedang aya pen o ba siran miyamatay ko katidawa.
So langon a olowan ka na palaya den miyamalagoy ogaid na miyanga dadakep siran a da osari sa pana. So pen so langon a taw ngka a miyamalagoy sa mawatan na miyanga raraot ago palaya den miyanga dadakep
Kagiya ka maoto na pitero aken a Awai ako niyo pekagoraok ako sa mapait. Di niyo penamari a kapeteyoi raken mipantag ko kiyamoralai ko ped aken a manga taw.
Ka giyai so gawii a kabobosigaw ago kapepemeges ago kalilibog a miyatendo o Allah a Lebi a Mamaapaar sii ko Balintad a Pangingilain a so gawii a katempaga ko manga pangeleban o siti ago kapepenanalo sa tabang sii ko manga palaw.
Miyakaoma so manga sondaro a poon sa Ilam a kikakaro ago kikokoda ago kigogomaanan sa manga pana iran na so pen so manga sondaro a poon sa Kir na matitiyagar den so manga kelong iran.
So lebi a masibokar a manga balintad sa Yodah na mapepeno a manga karo sa katidawa na so manga sondaro a kikokoda na kigegenek ko manga gimowa a Yarosalim.
Kiyadaan den a Yodah ko ililinding on. Sangkoto a gawii na siyanaan iyo so manga gomaan sii ko Torogan sa Kalasan.
Miyailay niyo a so siti o Daod a giya Yarosalim na madakel a miyanga bobowar ko pangeleban a ililinding on na tinimoan iyo sa ig so Kababaan a Pondowan sa ig.
Binilang iyo so manga walay sii sa Yarosalim na pinggegeba iyo siran a iniompiya ko pangeleban o siti.
Pimbaalan iyo sa pondo a ig so pageletan o dowa a keleb o siti a petegoan sa ig a poon ko Andang a Pepondowan ogaid na da niyo ilaya so Tohan a mitekdir sii langon ko miyatey den a oleg aya pen o ba niyo sekaniyan kilalaa a aya sii minggolalan.
So Allah a Lebi a Mamaapaar na piyananalowan kano niyan sangkoto a gawii sa kasegad iyo ago kapemboko ago so kapagopawa niyo ko olo niyo ago so kapenditar iyo sa sako.
Ogaid na masosonor kano baden ago dii keriyala a pepanombali sa manga sapi ago manga bilibili a pekan kano sa manga sapo ago peginom sa arak! Koman tano ago minom a tig iyo ka mapita na pematay tano!
Na miyapayag ai o Allah a Lebi a Mabager ko kapepamakinega ko ron a tig iyan a Mataan den a giyangkai a kamarataan na di rekano den kirila taman ko kaooyagoyag iyo pen a tig o Allah a Lebi a Mamaapaar.
So Allah a Lebi a Mamaapaar na piyakasong ako niyan ko komikibir a si Sibna a aya tetandingan ko torogan o dato sa kapeteroa ko ron a
Antonaa i kabenar ka sa kapesowaa ngka sii? Antawaa i mipero reka sa kipembaalen ka sa ginawa ngka sa kobor sangkai a bobongan a pepanasangan ka so ndekean ka a darpa sii ko lakongan?
Ilaya ngka man ka magaan ka den kepetan o Allah a ipirik ka niyan hey mala i gees a mama!
Giyai i miyaalamat makapantag sa Tiro Ndidiyagaw kano hey manga kapal sa Tarsis! Ka miyabinasa so siti a Tiro a da den a miyalamba on a walay o di na pendongkoan. Minisampay rekano angkai a totol sii sa inged a Sipros.
Rerenek kano a kibabaling ko kilid a ragat ago sekano a manga padagang sa Sidon a miyamakatamok ko di niyo dii kandagang ko manga palalayag.
Sii ko mala a ragat na piyangowit iran rekano so pereperan a poon sa Misir so pekeragon sii ko kilid o lawasaig a Nail na aya pekepantiyari a Tiro na mimbaloy ai a padian o manga nasiyon.
Keya ka pen hey Sidon ka mitero so ragat a so mabager a kalodan a tig iyan a Da ako den balilita aya pen o ba mimbawata da ako den makaritan sa manga wata a mama aya pen o ba ako makaoyag sa manga wata a babay.
Amay ka misampay sa Misir so totol makapantag sa Tiro na tanto iran a imboko.
Palagoy kano sa Tarsis! Ndidiyagaw kano a manga taw ko kilid a ragat!
Ba giyai bes so mabababaya a siti a Tiro a so andangandang a siti? Ba giyai so siti a piyakasong iyan so manga taw a pakapegingeden ko manga wawatan a darpa?
Antawaa i miyagantangan sangkai a kiyasiksaa sa Tiro a aya pepekabangon sa manga ndatoan a so manga padagang iyan na manga dato ago so manga patetembeng on na kiseselaan ko doniya?
So Allah a Lebi a Mabager i mitekdir sii kaan iyan mibaba so kapetekabor ko langon a bantogan ago an iyan mapakipesodi so langon a mala i pangkatan sii ko doniya.
Mbasoki niyo so kalopaan iyo a lagid o sii ko kilid o lawasaig a Nail hey sekano a manga taw sa Tarsis ka da den a ba reka pendongkoan.
Biter o Allah a lima niyan ko liyawaw o ragat na kiyokog iyan so manga ndatoan. Migay sekaniyan sa sogoan makapantag sa Kanaan a nggebaan so manga kota iyan.
Pitero iyan a Di kano den pekeriyala hey manga taw sa Sidon a pesonsingen imanto! Mbowat kano na go kano ripag sa Sipros ogaid na apiya roo na da a ketoon iyo a ndekean.
So manga taw sa inged a Babilon na aya manga taw a miyakabaloy sa Tiro a darpa o manga iila a binatang ka kena a ba so manga taw sa Asiriya. Piyakatindeg iran on so inigobat iran a manga lantawa na initobak iran so manga kota a Tiro na biyaloy iran a miyanga bibinasa.
Lendag kano hey manga palalayag sa ragat ka miyalaslas den so siti a Tiro a siyanaan iyo!
Amay ka miyatoman den ai langon na kelipatan a Tiro ko makapito polo ragon a aya omor o dato. Ogaid na amay ka mapopos angkoto a pito polo ragon na kebaloy a Tiro a datar o sondal a ipepagidaida sangkai a bayok
Kowa ka sa kotiyapi na lalakawi ngka so siti hey sondal a kiyalipatan! Pangotiyapi ka piyapiya na pagidaida ka sa madakel a bayok kaan ka katademi.
Sii ko oriyan o pito polo rago na pekaasalen o Allah a Tiro na pekakasoy angkai a siti ko pepekisokay a sondal ka ipendagang iyan peman so langon a ndatoan ko dalem a doniya.
Ilaya niyo ka pagilangen o Allah so doniya ago pelaslasen iyan penasen iyan so paras iyan na pakapembelabelagen iyan so kibabaling on.
Na makapelagid so keokitan o manga imam ago so manga taw so kadnan ago so oripen so bai ago so raga a talasogoay so padagang ago so pemamasaan so penembay ago so pesembay ago so pen so pegangkat ago so magotang.
Tarotop so kakeilang o doniya na tanto den a petebanan ka so Allah i mitero sii.
Pekemaraan so kalopaan ago pekegaw pepekalobay so doniya ago pekelas so lopa ago so langit na palaya den pepekalobay.
Piresikan so doniya o manga taw ron ka siyogok iran so manga sogoan o Tohan da iran tomana so manga kokoman iyan ago siyopak iran so da a ikepos iyan a kapasadan.
Kagiya ka maoto na so sinta o Tohan na pegosipen iyan so doniya na ipembadal ko manga taw ron so kasalaan iran. Sabap san na pepanga iipos so kibabaling ko doniya na maito kiran bo a miyalamba.
Pepanga lalanes so manga waged a obas na pepanga ati so bago a arak na makapeperego so langon a masosonor gowani.
Minitapelek so mapiya a oni o manga garingking na minitareg so bogembog o manga dii kekariyala miyakagenek so ipekebabaya a kapepangotiyapi.
Di siran den pekainom sa arak a sasartaan o kapepagidaida so pakabereg a panginginomen na mapait ko pepamanginom on.
Kalilibogan so miyabinasa a siti kikatatanggalan so oman i pintoan o walay kaan da a pekasondol on.
Penggoraok siran mangni sa arak sii ko manga lalan so langon a kapekebabaya na kiyasambian sa rata a ginawa so langon a kasosonor na minitaog ko doniya.
Aya bo a miyalamba ko siti na so kiyabinasaan on na miyarompi so manga gimowa iyan a piroropet.
Giyanan i kesowasowa ko dalem o doniya sii ko langon a nasiyon. Kelagid ai o kapekoyonga ko kayo a olibi kaan maroro so manga onga niyan ago lagid o kapepakaosipi ko manga waged a obas igira a miyaipos so kaperebasa ko onga niyan.
Ogaid na siran oto a mamakapagoyag na pelalalis ago pepamagidaida sa kapekebabaya sii sa sedepan na pepodin iran so kala o Allah
Na sii sa sebangan na mbentogen iran sekaniyan so kibabaling ko kilid a ragat na mbentogen iran so Ingaran o Allah a Tohan o Israil.
Sii ko pirowarowangan o doniya na pekaneg tano sa manga idaida a podi a ipembantog ko Tohan a Maontol. Ogaid na tig aken a Pegilangen ako den! Pegilangen ako! Ndowandowaan ako den! So mamakatipo na pepanipo! Dayondayon den so kapepanipo iran!
So piyakalekelek ago so galebo ago so litag na nomanayaw rekano hey manga taw ko doniya.
Saden sa pekapalagoy ko daleg o piyakalekelek na keolog ko galebo na saden sa penggakap ko galebo na kelitagan. Ka penga lelekaan so manga gimowa o ig sa langit na pemangipipay so manga kaoonayan ko doniya.
Ya Allah seka i Tohan aken selaan aken seka ago podin aken so Ingaran ka ka sii ko madidiyangka a kasasarigi reka na miyakanggolaola ka sa piyakamemesa a manga nganin a piyagantanganan ka ko miyanga atey a gawii.
Biyaloy ngka so manga siti a mitatabotod a manga ator na pinggegeba a ka so kikokotaan a manga inged. Miyanga ada so manga torogan o manga ridoay ami a di den kebangon peroman.
Kagiya ka maoto na mbentogen ka o manga babager a taw ikelek ka sii ko manga siti o pepangarasi a manga nasiyon.
Ka seka i pepekalinding ko manga miskin ago pekeapasan o kikadodowaanan ko kapekerasay iran. Seka i pekelindongan iran sii ko barabarat ago pekesirongan sii ko maranti. Ka so napas o manga masarangit na lagid o barabarat sii ko rendeng
Ago lagid o kayaw o disirto. Ogaid na piyakarenek ka so kabobosigaw o manga ridoay ami pepakageneken ka so kapepagidaida o manga tangarasi a lagid o ranti a pekebabasan o along o gabon.
Sii sangkai a Palaw a Siyon na so Allah a Lebi a Mabager na petiyagaran iyan sa bangkiti so langon a manga nasiyon a so bangkiti a ipegana on so manga lelembo a pangenengken ago so lebi a manga pipiya a sapo ago manga arak.
Sii sangkai a palaw na mbinasaan iyan so kombong a misasapeng ko langon a taw a so onong a mibobongkos ko langon a nasiyon
Ka pelameden iyan so kapatay sa taman sa pakataman! Sisingen o Allah a Lebi a Mamaapaar so manga lo ko langon o manga paras na kowaan iyan so kayaan o manga pagtaw niyan ko dalem o doniya ka miyatero den o Allah.
Amay ka magiyoto na mapetero o manga taw a Matamataan a giyai i Tohan tano Mimbayorantang tano ron na siyabet tano niyan! Giyai so Allah a siyarigan tano mababaya tano ago pakapipiyaan a ginawa tano ko kiyapanabet iyan!
Ka pelindingen o Allah ngkai a Palaw a Siyon ogaid na penga lolomeg so manga Mowabiyo a lagid o ragami a pekelomeg sii ko tai.
Ipereparepa iran on a manga barokan iran a datar o pelangoy a ipereparepa niyan a barokan iyan ko kapelangoy niyan. Ogaid na imbaba o Tohan so dangkowagan iran apiya i kapanagontaman o manga barokan iran.
Sii sangkoto a gawii na giyangkai a bayok na ipegidaida sii sa inged a Yodah Mabager so siti tano! So kapepanabet o Tohan na aya kota iyan ago manga tambak a ililinding on!
Lekai niyo so manga gimowa o siti kaan makasoled on so maontol a nasiyon a so nasiyon a tatap so kapaparatiyaya niyan.
Pepakalintaden ka piyapiya ya Allah so apiya antawaa a titikna so pamikiran iyan sabap ko kasasarigi niyan reka.
Sarigi niyo so Allah sa taman sa pakataman ka so bo so Allah i Lakongan a da a ikeda iyan.
Piyakapangalimbabaan iyan so kibabaling sa poro inibaba iyan so mabager a siti a kakadenan iran inipantar iyan ko lopa ka pinggeba iyan taman ko bayanek.
Di ini dii ndapodapoan imanto o manga miskin ago so kikadodowandowaanan.
Mapapantar so lalan o dii mamaginontolan hey Tohan a Matito na pepakatilaken ka so lalan iran.
Oway ya Allah sii ko kapetomana mi ko manga kokoman ka na iinamen ami seka so kapekebantogi ko Ingaran ka na aya masisingayo o manga poso ami.
Ikakadali ka o ginawa ko sii ko kagagawii sabenar a di reka dii kambanoga o niyawa ko. Ka igira a miyakatalingoma ko doniya so manga siksa a ipekokom ka na giyanan bo i kapekasowa o manga taw ron sa kaontol.
Apiya pen o ipekelimo o ka so manga rarata na di siran den pekasowa sa kaontol apiya sii ko inged o manga oontol a taw na di siran den dii ndosa ago di iran tegoon sa ginawa so menang o Allah.
Apiya pen mikakayaw so lima ngka ya Allah sa kandanega ngka kiran na di iran den pekeilay. Pakiilain ka kiran so kasisigi ngka pantag ko manga pagtaw ngka kaan siran mapakapekeya! Mipolang kiran so apoy a isesenggay ko manga ridoay ngka!
Ya Allah pembegan kami ngka sa mapiya a bobolos ka so langon a pekepasad ami na aya ngka dii nggolaolaan sii rekami.
Sii sangkoto a gawii na so Allah na ndanegen iyan a pedang a so marangit ago mala ago mabager a pedang iyan so Libiyatan a so pendola ago dii mborikis a nipay mbonoon iyan so piyakalekelek a binatang a sisii sa ragat.
Sa gawii oto na peteroon o Allah makapantag ko dii teribonga a asinda niyan a obas a
Saken i pekibir on lalayon aken pepakaigan. Pagiipaten aken ko gagawii daondaw kaan da a pekabinasa on
Kena den a ba aken pekerarangiti. O aden a manga soroken a otan on ago manga kogo a ipetidawa aken na kesondolan aken ago kebisolan sa tarotop.
Ogaid na o kebaya raken mamagapas angkai a manga ridoay o manga taw aken na makapengangapin siran raken! Oway makapengangapin siran raken!
Pekatalingoma so manga gawii a pembekaw so manga Israil a so manga mbawataan o Yakob na magombos siran ago pemagobarobar na penoon iran a onga so dalem a doniya.
Da siksaa o Allah so manga Israil a datar sa kapened o kiyasiksaa niyan ko manga ridoay a sominiksa kiran. Na so miyapamono a manga Israil na kena a ba datar sa kadakel o miyapamono a manga ridoay a miyamono kiran.
Matengka a kiyasiksaa o Allah ko manga taw niyan ko kinitaogen iyan kiran. Biyogaw niyan siran a nggolalan ko mabager a ndo iyan a datar o sii ko gawii a kapesember a ndo a poon sa sebangan.
Ogaid na aya bo a kapekadaa ko kasalaan o Israil a so tarotop a galebek a ipapaliyogat on kaan mapapas so manga dosa niyan na giya kaperoperopeta niyan ko manga ator o manga aparan ko salakaw a tohan kaan da den a polaos a toos ko katohanan a Asirah o di na aparan a pepanotongan on sa doka a ba makatitindeg pen.
Ka so kokotaan a siti na kiyaawasan den a kiyatalikodan ago mindadarainon a datar o disirto pepanateb roo so manga sapi na ron siran den pepamangiga a pepamanimol ko manga raon o manga sapak on.
Amay ka magango so manga roroni a sapak on na penga popotol siran na pemakaoma so manga babay ka pengitagonen iran. Ka so manga taw sa Israil na da den a manga sabot iyan sabap san na di siran ipengalinggagaw o Tohan a Mimbaal kiran na di siran ikelimo o Lominimbag kiran.
Ogaid na pekatalingoma so gawii hey manga Israil a penimoon kano o Allah sa nggagaisa ipoon ko lawasaig a Yopratis taman ko temanaan a Misir a lagid o kapegegika niyan on ko ilaw kaan misibay so malimegas on ko ragami.
Kemorkaan so siti Samariya a so sangkad a ipepangandag o manga palaobog sa Ipraim a so kababantogan a kataid iyan na pekelas a lagid o obarobar a mababangon den ko poro o bobongan a makatotolong ko masibokar a balintad a so siti a ipepangandag o manga mama a mapepeges o arak!
Ilaya niyo ka so Kadnan na aden a sogoon iyan reka a pepangarasi ago mabager a pekatalingoma a lagid o barabarat a giyaw ago pekabinasa a sobosobo ago lagid o tanto a mabager a oran a dii mbabagiyaw na indebak ka niyan sa mabager sii ko lopa.
Na kelomeg angkai a siti a Samariya a ipepangandag o manga palaobog sa Ipraim.
Giya siti a so kababantogan a kataid iyan na lagid o pekelas a obarobar a mababangon den ko poro o bobongan a makatotolong ko masibokar a balintad na kelagid den o miyaona a kiyalotoan a onga a higos ko di pen kaperagon a anda den i kailaya on o taw na peropoon iyan ago pelameden.
Ogaid na pekatalingoma so gawii a so Allah a Lebi a Mabager na aya kebaloy a kababantogan a sangkad ago mapiya i paras a salay a obarobar ko miyalamba a manga pagtaw niyan.
Mbegan iyan so pepangokom sa kasisingayoa ko matito a kokoman na mbegan iyan sa kawaraw so pepamakalinding ko gimowa o siti sii ko kapenggobata on o manga ridoay.
Apiya so manga imam ago so manga nabi na kikabebereg sa arak a pekisasawiring siran sabap ko mabisa a panginginomen. Pepanga lilibog so olo iran na pekeotengoteng siran sabap ko arak ago pakabereg a panginginomen. Pepekaribat kiran so manga pangingilain iran na pekenaanaa siran igira a pegokas sa kokoman.
So langon a lamisaan na miyanga pepeno a gowa a da den a ba on da kasalapoti o maresik.
Na dii teroon angkai a manga taw a Antawaa i petepengan iyan mangendao? Antawaa i pegosayan iyan ko osiyat iyan? Ba niyan mapipikir a manga iito tano a manga wata a aya tano den kiyapakagenek somoso?
Ka aya di niyan dii teroon na Sowaa niyo ai ago sowaa niyo sowaa niyo anan ago sowaa niyo a petontolen iyan baden peparoman so manga katero a ipepangosiyat iyan a so maito sii ago so maito roo.
Sabap sa giyanan i parangay angkai a manga taw na makipembitiyarai kiran so Allah a nggolalan ko manga modol o manga rait a mibibida i basa.
Ka pitero kiran gowani o Allah a Giyai i darpa a pendekean a pekadeke on so kidodokawan ago Giyai so darpa a kapakadadaya ogaid na da iran den pakinega.
Giyanan i sabap a aya kisampay kiran a katero o Allah na Sowaa niyo ai ago sowaa niyo sowaa niyo anan ago sowaa niyo na pepaparomanan kiran baden tomontol so manga osiyat a so maito sii ago so maito roo kaan sii ko kapelalakaw iran na kirepang siran a penga papalian ago penga lilitagan ago penga bibiyag.
Kemorkaan a Ariyal a giya den a Yarosalim a siti a kiyabalingan o Daod! Apiya pen itataros oman ragon so di ron dii kaselaselaa ko manga pista
Na siksaan aken angkai a siti a pembetowan sa Aparan o Tohan. Ketagoan sa kamboboko ago dii kandidiyagaw na kelagid raken o aparan a kasasapengan sa rogo.
Ka sondolan o Tohan so siti na pelikopan iyan sa manga kota ago manga tambak a inggobat on.
Kibaba a Yarosalim na pekapoon so lagam iyan ko lopa a lagid o lagam o arowak a pekaranges so kapetero iyan a poon ko bayanek.
Ogaid na so madakel a manga rait a penggobat reka hey Yarosalim na penga babaloy a lagid o lopapek na so piyakalekelek a manga sondaro iran na kibayog a lagid o okap. Ka kitekaw baden ko sakotika
Na pekatalingoma reka so Allah a Lebi a Mabager a oonotan o dalendeg ago linog ago mala a piyakabowimbowing a sarta o barabarat ago sobosobo ago pesokeyaw a pekaosip a apoy.
Na giyoto a so manga sondaro o langon a nasiyon a mitimotimo a makalilikop sa Yarosalim a nggobat on a rakes o manga gomaan iran na penga ada langon a lagid o pangingilain o taw ko taginepen iyan sii ko kagagawii.
Ka so kesowasowa sa masa oto na lagid o pegongosan a mama a mitetaginep sa pekan ogaid na miyakanaw a pekeor den ago lagid o pekewaw a mama a mitetaginep sa peginom ogaid na miyakanaw a kaadaan sa bager a da kabolongi so kawaw niyan. Kelagid anan so langon a nasiyon a petimotimo a nggobat sa Yarosalim.
Pakabebengang kano baden ago pamemesa bobotaa niyo a ginawa niyo kaan di pemakanono! Pamereg kano ogaid na kena a ba sabap ko arak pakasasawiring kano ogaid na kena a ba sabap ko mala i bisa a panginginomen!
Ka piyakipangenepan kano o Allah sa torog piyakipideng iyan a manga mata niyo hey manga nabi na siyapengan iyan so manga olo niyo hey manga nabi.
Ka sii rekano na so langon angkai a miyanga papayag mipantag ko da pen mitalingoma na lagid baden o manga katero a inisorat ko kasisiliyowan a ribro. O ibegay ko taw a matao mangadi a mapetero on a Batiyaa ngka kon ai na isembag iyan a Di kepakay ka kasisiliyowan.
O di na o ibegay so ribro ko di pekabatiya a mapetero on a Pangadii ngka kon ai na isembag iyan a Di ako matao mangadi.
Sabap san na pitero o Kadnan a Katero bo a kapepakarani raken angkai a manga taw na seselaan ako iran a sii bo ko modol iran ka mawatan raken so manga poso iran. So kapesimbaa iran raken na matag baden manga kokoman a ipepangendao o manosiya.
Kagiya ka maoto na peparoman ako nggolaola sa piyakamemesa ago piyakabengang a manga nganin sangkai a manga taw na keilang so ongangen o manga oongangen kiran ago keda so kapakasasabot o manga somasabot.
Kemorkaan so siran oto a pananamaran iran pegma ko Allah so kekadiyaten iran a di siran dii nggalebek sii ko maliboteng a aya pipikiren iran na Antawaa i pekailay rektano? Anta i pekatokaw ron?
Pekeliden iyo so tito a benar! Ba mala i kipantag so bote a di so pangengembaal sa koden? Ba mapetero o pimbaalan sii ko mimbaal on a Da ako ngka mbaali? Ba mapetero o piteong sii ko miteong on a Da a sabot ka?
Di bo matey na giya Libanon na kebaloy a oodaren a lopa na so oodaren a lopa na kibilang a lagid o ba kalasan.
Sa gawii oto na keneg o manga bengel so kapepangadii ko manga katero ko ribro na pekanono so manga mata o manga bota a sisii ko datem ago maliboteng.
Pagomanan den so kapekebabaya o dii mangangalimbabaan sii ko Allah na so manga miskin na ipekapiya a ginawa iran so Soti a Tohan o Israil.
Ka penga iilang so manga tangarasi na penga ada so dii mamagongatongat ago penga popotol so langon a kekadiyat sa marata
A so siran oto a pesenditan iran so da a sala iyan ago pelitagan iran so pegabang on ko dii kokoman ago pembibiden iran so kapekokoma ko da a sala iyan ko di benar a ipeseksi iran.
Kagiya ka maoto na so Allah a aya miyaon ko Ibrahim na giyai i pitero iyan makapantag ko manga mbawataan o Yakob Di den keyaan so manga pagtaw aken na di den pemamoti so manga paras iran sa kalek.
Amay ka mailay iran so manga wata a imbegay aken kiran na pegadatan iran so Ingaran aken kilalaan iran so kasosoti aken a so Tohan o Yakob na ikelek ako iran a so Tohan o Israil.
Pitero o Allah a Kemorkaan kano a pepamanopak a manga wata aken a di niyo di inggolalan so manga antangan a kena a ba ko rek ago dii makipagabanga ko di aken kebayaan a pegomanan iyo baden so manga dosa niyo.
Pepamanong kano sa Misir a da kano raken pakimosawir pepagapas kano ko Piraon a pemakitabang sa kapekipelindingen iyo ron sa manga ginawa niyo sii ko along a Misir.
Ogaid na ipekeya iyo so kapelindinga rekano o Piraon ago ikediyaman iyo so sarig iyo sii ko along a Misir.
Ka apiya pen miyakaoma den so manga sanasanaan a siyogo iyo sa siti a Sowan ago giya Hanis sa Misir
Na pakapekeyaan kano langon sabap sangkoto a nasiyon a da a bali niyan rekano a di pekatabang aya pen o ba pekabegay sa kamapiyaan ka so bo so kayaan ago kadiyamanan.
Giyai i katero makapantag ko manga binatang sii ko disirto sa pagabagatan a peketasen o manga siyogo Giyanan so darpa a kamaregenan ago karasayan a aden a matatago on a manga arimaw a mama ago babay ago so manga didilapet a manga ala i bisa a nipay. Roo pegokit so manga siyogo a aawidan iran so manga tamok ago pamemegayan iran a rororanen sa manga kimar ago manga onta taman ko kapekaoma iran ko da a bali niyan kiran a nasiyon
Taman sa Misir a ilang baden a tabang iyan a da a gona niyan. Kagiya ka maoto na bitowan aken sekaniyan a Rahab a da a Kesowa iyan.
Pitero raken o Tohan a Ika roo den na soraten ka ko ribro so kamarataan o manga taw sii ko kamamasai ran on kaan sii ko pemakatalingoma a gawii na kebaloy ai a saksi sa taman sa pakataman.
Ka giyai i somosopak a manga taw a di pemaratiyaya a manga wata a so manga wata a di den pemakineg ko manga insarat o Allah.
Di iran dii teroon ko manga nabi a Di kano den pagilay sa manga pangingilain! ago sii ko manga nabi a Di niyo rekami den peteroa so ontol! Teroa niyo rekami baden so ikasososat so bo so poon sa pamikiran i pagalamata niyo!
Awai niyo so tito a okita silayi niyo baden so lalan! Geneki niyo rekami tero so makapantag ko Soti a Tohan o Israil!
Kagiya ka maoto na giyai i pitero o Soti a Tohan o Israil Sabap sa da niyo tagoa sa ginawa angkai a pitero aken ka somiyarig kano baden ko kapameges ago somiyana ko kapanaliba
Na giyangkai a kadostaan na kebaloy rekano a lagid o kiyabantaan a maporo a keleb a makikibi a kitekaw a kakirobar iyan sa sakotika.
Na keroperopet ai a datar o koden a tarotop den a kiyaroperopeta on a da den a ba on satebi a kepakay a ketangelan sa waga poon ko apoy o di na kisandok sa ig sii ko kararaw.
Giyai i pitero o Allah a Lebi a Mamaapaar a so Soti a Tohan o Israil So kakesoy niyo raken ago kandeke iyo raken i kakesabet iyo so mabetad a kasasarigi niyo raken na aya niyo bager. Ogaid na somiyangka kano baden
A tig iyo a Di ka pelagoy kami a kikokoda. Sabap san na pemalagoy kano den ko manga ridoay niyo! Tig iyo a Pekakoda kami ko manga gagaan a koda. Sabap sii na lebi a magaan so pemanaloba rekano!
So sanggibo rekano na pemalagoy amay ka pagatowan o sakataw bo kiran na amay ka pagatowan kano o lima kataw na palaya kano den pemalagoy taman sa so malamba rekano na kelagid o tawantawan a tokod o pandi sii ko poro o bobongan.
Apiya pen oto na ipekedali o Allah a kikalimoon iyan rekano makatitiyagar sekaniyan rekano mangalinggagaw. Ka so Allah na Tohan a maontol. Rarakmatan so langon a penayaw rekaniyan!
Hey sekano a manga taw sa Siyon a kibabaling sa Yarosalim di kano den pekasegad. Mataan den a ikelimo kano o Allah amay ka nggoraok kano sa tabang. Anda den i kanega niyan on na pagamponen kano niyan!
Apiya pen o ipembegay rekano o Kadnan so pangenengken a kamaregenan ago so ig a karomasayan na di den pegnaan peroman so manga goro niyo ka so den so manga mata niyo i pekailay kiran.
Na o pekasilay kano sa kawanan o di na sa diwang na pekaneg so manga tangila niyo sa sowara ko talikodan iyo a dii tero sa Giyai i lalan kedega niyo ai!
Sa masa oto na ikegowad iyo so manga barahala niyo a lalapisan sa pirak ago so tiyowang a manga katohanan iyo a lalapisan sa bolawan na ipelebad iyo siran a datar o maresik a togak a peteroon iyo a Awa kano raken!
Na igira a ipeseod iyo so oniin iyo ko lopa na pepakioranan o Tohan na so pereperan a pekeragon iyo na manga pipiya ago pekitaralo. Sa gawii oto na makapenateb so manga pangangayamen iyo ko manga oolad a pananateba.
So pen so manga sapi iyo ago manga kimar a dii nggagalebek ko lopa na pemakakan sa manga pipiya a otan ago ragami a pekeyaren a sadang ago sakrad.
Kemorkaan so dii mamanong sa Misir a pemakitabang a somasana siran ko manga koda ago somasarig ko kadakel o manga karo ago sii ko kala i bager o manga komokoda a da iran bo sanai so Soti a Tohan o Israil aya pen o ba iran pangnii so Allah sa tabang!
Ogaid na maongangen sekaniyan mambo a pepagowit sa kamoralaan. Di niyan den mbakowiin so manga katero iyan ka merido sekaniyan ko manga rarata a taw ago so siran oto a pepegogop ko manga baradosa.
Ka so manga Imisiren na matag manosiya a kena a ba Tohan so manga koda iran na matag baden ayam a kena a ba manga babager a niyawa. Na amay ka mbeteren o Allah a lima iyan na kisosong so pepegogop ago keoteng so pegogopan na palaya siran den penga dadadas.
Giyai i pitero raken o Allah Lagid o arimaw a pegengger ko kiyasikema niyan ko bilibili a di kelek ko kapepelalalis o manga pananagikor a mitimotimo a sondol on aya pen o ba kasapari o kapekabowing iran na lagid oto mambo so Allah a Lebi a Mabager a da a ba on pekaren ka penog a makipetidawa sii ko Palaw a Siyon a sii ko kaporoan ai.
Ka lagid o papanok a magaalangalang lomayog ko poro o salag iyan na so Allah a Lebi a Mabager na melinding sa Yarosalim pelindingen iyan ago sebeten iyan penganogonan iyan ago penabangan.
Hey manga Israil kasoy kano rekaniyan a tanto niyo a kiyaselaan!
Ka pekaoma so gawii a so oman i isa rekano na ipelebad iyan so manga barahala a pirak ago bolawan a pasad o manga lima niyo a kikadodosa.
Ketaban a Asiriya a pedang a kena a ba rek o manga taw so pedang a kena a ba rek o manosiya na aya kiran melamed. Pelagoyan iran so katidawa na mapengongoripen so manga kangodaan kiran.
Ilaya niyo ka aden a pekatalingoma a dato a ipendato iyan so kaontol ago so pen so manga olowan a ipendato iran so matito a kokoman.
So isa a mama na kelagid o dalonga sii ko mabager a ndo ago so dii tepokan sii ko barabarat ago lagid o manga lawasaig sii ko disirto ago so along o mala a lakongan sii ko rarantian a darpa.
Sa masa oto na so manga mata o pepamakanono na kena den a ba mapipideng na so manga tangila o pepamakaneg na pemamakineg.
So pamikiran o da a pangali iyan na pekasowa ago pekasabot na so dila a pekekilo na pekabales ago masagogod i katero.
Di den mbetowan so lalong sa seselaan aya pen o ba kabetowi so makaiisega sa mala i ginawa.
Ka so lalong na dii tero sa kalalalongan kekadiyat sekaniyan sa kamarataan ago dii makanggolaola sa maresik ago dii magitowito ko Allah di niyan mbolongan so ongos o pekeor ago di niyan pekainoma so pekewaw.
So okitokit o makaiisega na marata pepangembaal sekaniyan sa manga rarata a antangan a ikebinasa o manga miskin a nggolalan ko manga kabokegan apiya pen ontol so kabenar iran.
Ogaid na so mapiya a taw na pepangembaal sa manga pipiya a antangan na sabap ko manga pipiya a galebek iyan na makapembeken sekaniyan.
Hey sekano a kipakadadaya a manga babay na mbangon kano na go ako niyo pakinega! Sekano a da a miaawid a akal iyan a manga babay na pamakinega niyo so peteroon ko!
Kemorkaan ka hey Asiriya a pepaminasa a da den mabinasa! Kemorkaan ka a petipo a da den matipo! Amay ka gomenek ka maminasa na kebinasa ka na amay ka gomenek ka manipo na ketipo ka mambo.
Ya Allah kalimoon kami ngka seka i iinamen ami. Mabaloy ka a bager ami oman kapipita ago so pananabet ami ko masa a kamaregenan!
Igira a dii ndadalendeg so sowara ngka na pepamalagoy so manga taw igira a pegembowat ka na pepamangiparak so manga nasiyon.
So mapeteban rekano hey manga nasiyon na kekowa den a lagid o kapengangana on o manga ngongoda a tarapan pengagaon ai o manga taw a lagid o kapetena on o makapal a pelalayolayog a manga tarapan.
Mipapangkat so Allah ka sii komakaden ko maporo penoon iyan a Siyon sa matito a kokoman ago kaontol.
Sekaniyan den i mbebeken a onayan sii ko masa ngka sekaniyan i katitimoan sa mitataralo a kakesabet ago ongangen ago katao na so kalek ko Allah i gonsi sangkai a kakawasaan.
Pamakineg kano! So manga wawaraw kiran na penggoraok sa matanog sii ko manga lalan tanto a pesegad so manga siyogo a miyamanamar sa kalilintad.
Kiyadaan sa taw so manga karsada da den a ba on dii melakalakaw. Miyabaroba so kapasadan pelimbanen so manga sapa on da den a taw a ba pegadati.
Dii makamboko so lopa ago pekedaan sa bali na pekeyaan a Libanon ago pekelayon. So masibokar a balintad a Saron na miyalagid o disirto na pepanga rororo so manga raon a kayo sii sa Basan ago sa Palaw a Karmil.
Pembowat ako imanto a pitero o Allah. Ipengkat aken imanto a ginawa ko kiporo ako imanto!
Aya ikeogat iyo na okap aya ipembawata iyo na ragami so sengaw niyo na datar o apoy a pekaosip rekano.
Ketotong so manga taw na penga babaloy a lagid o apog ago lagid o miyagarab a manga soroken a otan a mbisolan sa apoy.
Sekano a manga wawatan na pamakinega niyo so pinggolaola ko! Sekano a manga rarani na kilalaa niyo so gees aken!
Pepanga alek so manga baradosa sii sa Siyon mipapaar so manga rarata o kapetebada kiran. Di iran dii teroon a Antawaa rektano i pekakaden ko pepekaosip a apoy? Antawaa rektano i pekabaling ko da a ikepos iyan a pekerapog?
Aya makanggolaola san na so taw a magiinontolan a dii tero sa benar a di niyan penagaporonen so pirak a piyanegel ago di terima sa tendan ago di pemakineg ko marata a kadiyat sa kapamono ago pelidas ko kapekeilaya niyan ko marata.
Giyai so taw a pekakaden ko maporo a aya apasa iyan na so kokotaan a palaw. Pegeperen sekaniyan a pangenengken na di den kedaan sa ig.
Keilay o manga mata niyo so Dato sii ko kakasi niyan na pekailay kano sa inged a lomalaolad ko mbalabala.
Pemimikiranen iyo so inikalek iyo gowani Anda den angkoto a rait a komikibir sa manga rikord? Anda so pepanekat sa bowis? Anda so pepanoriman ko manga torogan tano?
Di niyo den keilay angkoto a manga takabor a so manga taw a salakaw i katero a mibibida so basa iran a di niyo kesabotan.
Tentengi niyo a Siyon a so siti a ron tano dii selaselaa so manga pista! Keilay o manga mata niyo a Yarosalim a lomilintad a babalingan a lagid o barombarong a di den kealin di den kebadot so manga lapek iyan aya pen o ba aden a maredot ko manga tali niyan.
Obay kano raken a manga nasiyon na pamakineg kano! Tagoa niyo sa ginawa niyo hey manga taw! Pakineg so doniya a rakes o langon a matatago on ago pepekapoon on!
Ka pekerarangitan o Allah so langon a nasiyon so gani niyan na sisii ko langon a sondaro iran. Mbinasaan iyan siran sa tarotop inisenggay niyan siran a kepolang.
Di pemangilebeng so penga bobono kiran na penga ado so manga bangkay iran penga lolomes so manga palaw o manga rogo iran.
So langon a bitoon ko manga langit na penga totonaw na pelolonen so kawang a lagid o karatas. Penga oolog so langon a pamimitoonen a lagid o miyanga lalayon a raon a pekeroro ko waged o di na so manga onga a poon ko kayo a higos.
Na amay ka pagimasaden o pedang aken so langon a galebek iyan sii ko langit a tig o Allah na ilaya niyo ka tena ini sa kasiksaa niyan sa Idomiya a so manga taw a inisenggay aken a kebinasa.
So pedang o Allah na kerogoan ago kepeno a sapo a lagid o ba inisombali sa manga bilibili ago kambing a pengorbanen. Ka aden a pekorbanen o Allah sa siti a Bosrah a so mala a kapenombali sii sa inged a Idomiya.
Pemakakelit so manga taw a lagid o manga iila a sapi a rakes o manga nati iran. So inged iran na kebasa a rogo na kesapengan so lopa iran sa sibo.
Ka giyai so gawii a kaseop o Allah a so ragon a kambadali niyan ko manga ridoay o Siyon.
So manga lawasaig sa Idomiya na pembaloy a ispalto na so manga bayanek on na pembaloy a peketotong a sandawa kebaloy so dalem a inged a pekedeg a lita!
Di ini kepareng sa gagawii daondaw na pengimporoan so bel iyan sa taman sa pakataman. Pekedaan sa taw so inged ko kapepamagapidapid o masa na da den a ba on pekaokit peparoman.
Ketangan ai o manga bengit ago manga kakowak ka keden siran on. Mbalowin o Allah a Idomiya a da a bali niyan a lopa a da a matatago on.
Da den a kelamba on a ba kabetowi o manga tantowataw ron sa ndatoan na penga ada so langon a olowan on.
Pemangetoan so manga torogan on sa soroken a otan na pekogowan so manga kota on. Pembaloy ai a kebalingan o manga tingkalong ago manga bengit.
Makapetotoona roo so manga binatang a komakaden sa disirto ago so manga iila a aso na pegengaan o manga iila a kambing so manga ped iran. Roo pen tereg so tomitima sa kagagawii a dii mbanog sa ndekean iyan.
Peseselag roo so manga bengit a pemagorak na pelendeman iran so manga wata iran ago siyapen iran ko didalem o manga papak iran. Roo pen petimotimo so manga garoda a so oman i isa on na ped iyan so karoma niyan.
Ilaya niyo so ribro o Allah na batiyaa niyo so misosorat on a Da den a isa kiran bo i ba malebat aya pen o ba kadaan sa karoma niyan. Ka so ngari o Allah i migay ko sogoan na so Roh iyan i timo kiran langon.
Kesonor so disirto ago so mamara a lopa kebabaya so mitataog a kaden na pegobarobar.
Pemangetoan sa madakel a obarobar so disirto a pegidaida ago pelalis sa tanto a kapekebabaya. Pembaloy ai a lagid sa bantogan o Palaw a Libanon ago lagid sa kataid o manga pangomaan sii sa Karmil ago giya Saron. Keilay o manga taw so bantogan o Allah a so sigay o Tohan tano.
Pakababagera niyo so manga lolobay a lima na pakabekena niyo so manga leb a petebekeren sa kada a bager iyan.
Teroa niyo ko siran oto a kiyadaan den sa inam a Pakababager kano di kano pekelek! Ilaya niyo ka pekatalingoma so Tohan iyo a seop pekatalingoma a pembadal ko manga ridoay niyo na sebeten kano niyan.
Sa masa oto na pekanono so manga mata o bota ago kelekaan so manga tangila o bengel.
Sa masa oto na petepatepak so lepo a lagid o saladeng na pelalis so dila o pengaw sa kapekebabaya ka pembowalan so ig sii ko mitataog a kaden na magondas so manga lawasaig ko disirto.
So komigaw a lopa na pembaloy a ranaranaw na so mamara a lopa na pembobowalan. So manga darpa a kakadenan gowani o manga iila a binatang na pemangetoan a manga sesed ago paotanotan.
Na ketago roo so mala a pagokitan a kebetowan sa Lalan o Kasosoti. Da den a di soti a ba on pekaokit ka rek ai o siran oto a singgayan on di on pekalalakaw so manga rarata a manga lalong.
Da a arimaw a ba roo ketago aya pen o ba aden a pekasong on a piyakalekelek a binatang di siran roo penga iilay. Ka so bo so miyanga aaon o Allah i pekalalakaw sangkai a lalan
Sii ko ikasapolo ago pat ragon a kandadato i dato Hisikiyas na si Sinakarib a dato sa Asiriya na giyobat iyan so langon a kikokotaan a siti sa Yodah na miyanga tataban iyan.
Mandiyadi na siyogo i Sinakarib so komandir o manga sondaro niyan a rakes o madakel a sondaro sa kasong iran a poon sa Lakis sii ko dato Hisikiyas sa Yarosalim. Tomiyareg so komandir sii ko lalan a ipesong ko pangomaan a pepemipian sa nditaren sii ko obay o kakar a ipegokit o ig a poon ko mipoporo a pepondowan on.
Na lominiyo rekaniyan so tetandingan ko torogan a si Iliyakim a wata i Hilkiyas ago si Sibna a panonorat ago so komikibir ko manga rikord a si Yowas a wata i Asap.
Na pitero kiran o komandir a Teroa niyo ki Hisikiyas angkai a kabasa o mala a dato a so dato sa Asiriya Antonaa i pepasodan ka sangkai a sarig ka?
Di ngka dii teroon a aden a akal ka ago bager sa katidawa ogaid na katero bo anan. Antawaa i sasarigan ka a siyopak ako ngka?
Ilaya ngka man ka aya sasarigan ka na so miyapotol a teken a balagan a giya Misir a pekasoker ago pekapali ko lima o taw o kaindagi niyan. Lagid anan so Piraon a dato sa Misir ko langon a somasarig on.
Ogaid na o peteroa ngka raken a Sii kami somasarig ko Allah a Tohan ami na ba di sekaniyan i kirek ko manga aparan roo ko manga bobongan ago so ped a manga aparan a inisapar rekano i Hisikiyas ko kiyateroa niyan ko manga taw sa Yodah ago giya Yarosalim a Sii kano bo simba sangkai a isa a aparan?
Tig pen o komondir a Na pakiilain ka ko kadnan aken a dato sa Asiriya so bager ka! Ba ka makatoon sa apiya dowa nggibo a manga mama a mapakapekoda a ka? O kepakay na mbegan aken seka sa dowa nggibo a koda a pekodaan iran!
Andamanaya den i kaketabana ngka ko apiya isa bo ko lebi a manga bababa a kapitan o manga sondaro o kadnan aken? Ka aya ngka sasarigan na so kambegi reka a Misir sa manga karo sa katidawa ago manga pangongoda!
Na ba ngka pipikira a miyakaoma ako sii a nggobat ago peminasa sangkai a inged a da on bo so Allah? Kena ka so Allah i somiyogo raken sa kanggobata ago kabinasaa ko ron.
So kiyanega sii o dato Hisikiyas na kinisi iyan so nditaren iyan na somiyolot sa sako na somiyong ko Timplo o Allah.
Siyogo iyan si kiki Iliyakim a so tetandingan ko torogan si Sibna a panonorat ago so manga pelokelokesen ko manga imam a palaya kisosolot sa sako sa kasong iran ko nabi Isayas a wata i Amos.
Na pitero iran on angkai a kabasa i Hisikiyas Giyangkai a gawii na gawii a kamaregenan pesiksaan tano ago pekowaan a diyaman. Lagid tano o wata a kilotad den na da a bager o ina iyan sa kipemberoten iyan on.
Siyogo o dato sa Asiriya so komandir o manga sondaro niyan sa kapegitoitoa niyan ko oyagoyag a Tohan. Pangnin ta a maneg o Allah a Tohan ka angkai a manga katero ago masiksa iyan so mitero on! Na pangangarapanen ka so ped tano a manga taw a makapegoyag.
Kagiya matero ai o manga siyogo o dato Hisikiyas ki Isayas
Na pitero kiran i Isayas a Teroa niyo ko kadnan iyo a Giyai i kabasa o Allah Di ngka keleken so manga katero a miyaneg ka a inipagongatongat raken o manga talasogoay o dato sa Asiriya.
Pamakineg ka ka tegoan aken sekaniyan sa saitan kaan amay ka makaneg sekaniyan sa isa a totol na kesoy ko inged iyan na roo aken pekibono a pedang.
So peman so komandir o dato sa Asiriya na miyaneg iyan a miyakaawa so dato iyan sa Lakis ka dii makitidawa sa siti a Libnah na somiyong sekaniyan on a makipemosawir on.
Ogaid na miniripot ki Sinakarib a si Tirhakah a dato sa Itiyopiya na pesong on a magoolowan ko manga sondaro ka makipetidawa on. Kagiya maneg ai i Sinakarib na somiyogo sekaniyan sa manga talasogoay a makasong ki Hisikiyas na pitero iyan kiran a
Teroa niyo ki Hisikiyas a dato sa Yodah a Di ka pekiakal ko Tohan ka a sasarigan ka ko kiyateroa niyan on reka a Giya Yarosalim na di den kepalad ko kapaar o dato sa Asiriya.
Mataan a miyaneg ka so inikidia o manga dato sa Asiriya ko langon o manga inged a so tarotop den a kiyapaminasaa iran kiran! Na ba ka kilidas?
Ba miyapakalidas o manga katohanan iran so manga nasiyon a bininasa o manga apo aken a giya Gosan Haran Risip ago so manga taw sa Idin a kibabaling sa Til Asar?
Anda den so manga dato sa manga siti a Hamat Arpad Siparbaim Hina ago giya Ibah?
Miyadawat i Hisikiyas so sorat a poon ko manga siyogo o dato sa Asiriya na biyatiya iyan. Mandiyadi na somiyong sekaniyan ko Timplo o Allah na kiyayat iyan so sorat ko kamamasaan o Allah.
Na miyangangarapan si Hisikiyas a tig iyan a
Ya Allah a Lebi a Mabager a Tohan o Israil a kokorsi ko poro o dowa a piyagtawtaw a manga malaikat na seka bo i Tohan o kalangolangon a ndatoan ko doniya. Seka i mimbaal ko langit ago so lopa.
Pamakinega ko ngka ya Allah na ilaya ngka ngkai a sorat a inipakawit i Sinakarib pamakinega ngka so langon a katero a inipagitowito iyan ko oyagoyag a Tohan.
Benar den ya Allah a so manga dato sa Asiriya na liyaslas iran so madakel a nasiyon ago so manga kaingedan iran
Na inilebad iran pen ko apoy so manga katohanan iran na piyaminasa iran den ka kena ini a ba tito a tohan ka matag manga barahala a kayo ago ator a piyasad a lima o manga taw.
Kagiya ka maoto ya Allah a Tohan ami na pakalidasa kami ngka imanto ko kapaar o dato sa Asiriya kaan katokawi o langon a ndatoan sa doniya a seka bo i Tohan.
Mandiyadi na si Isayas a wata i Amos na miyakawit sa sorat ki Hisikiyas a aya oni niyan na Giyai i pitero o Allah a Tohan o Israil Sabap sa miyangangarapan ka raken mipantag ki Sinakarib a dato sa Asiriya
Na giyai i kabasa o Allah makapantag rekaniyan So siti a Siyon a giya Yarosalim na di ka niyan dii sodiin ago ipesinga hey Sinakarib ago di reka dii mangelengkeleng ko kapepalagoy ngka.
Sangkoto a manga gawii na miyasakit si Hisikiyas a pakapapatain. Na somiyong on si Isayas a wata i Amos na pitero iyan on a Giyai i kabasa o Allah Tanora ngka so langon taman ka ka petay ka di ka pekabager.
Na inidingil i Hisikiyas a paras iyan ko keleb na miyangangarapan ko Allah
A tig iyan a Pepangangampedian ako reka ya Allah tanodi ngka man so kapepaginetaw aken ko hadapan ka a mapaparatiyaya a iklas reka so poso aken ago miyakanggolaola ako sa mapiya ko kapegilaya ngka on. Na gomiyoraok sebenar si Hisikiyas.
Mandiyadi na minisampay ki Isayas so katero o Allah a tig iyan a
Ika roo na teroa ngka ki Hisikiyas a Giyai i kabasa o Allah a Tohan o Daod a apo o ka Miyaneg aken so pangni ngka ago miyailay aken so manga lo o ka na pagomanan aken sa sapolo ago lima ragon so omor ka.
Pekalidasen aken seka ago giyangkai a siti ko kapaar o dato sa Asiriya na pelindingen aken angkai a siti.
Na tig pen i Isayas a Giyai i nanao a imbegay reka o Allah sa kitomanen iyan sangkai a minitopa niyan
Pekakasowin iyan sa sapolo kerit so along o pesedep a alongan sii ko towak i Ahas. Mandiyadi na komiyasoy so along o alongan sa sapolo kerit a miniona niyan den!
Giyai so inisorat i Hisikiyas a dato sa Yodah ko oriyan o kiyapakabager iyan ko paniyakit
Aya katao ko ron na sii ko lebi a mapiya ko kaooyagoyag aken na pekasong ako ko darpa o miyamatay ka ipelebat ko omor aken so lamba ko manga ragon aken.
Mapipikir aken a sii sangkai a darpa o kikaooyagoyag na di aken den keilay so Allah di aken den keilay so manga manosiya aya pen o ba ako maped ko kibabaling imanto ko doniya.
Miyapotol so kapepaginetaw aken ago miyakowa raken den a lagid o barombarong o tomatagikor sa bilibili a biyadot ago inagaw ago lagid o dinis a kiyatabasan ago miyalolon o pepangaol on gagawii daondaw na pegeposen ako o Allah.
Gomiyoraok ako sa tabang taman sa sobo ogaid na lagid o arimaw na piroropet iyan so langon a tolan aken gagawii daondaw na pegeposen ako niyan.
Miyakakiit ako a lagid o tabonan o di na kalipindo miyakaperego ako a lagid o mboboko a marapatik. Miyakalobay so manga mata ko ko kalalangaga sa langit. Ya Allah na masososa ako panabangi ako ngka!
Ogaid na antonaa i mapetero aken? Ka miyatero ai raken o Allah na sekaniyan i minggolaola sii. Peginetaw ako a mangangalimbabaan ko langon o manga ragon aken sabap sangkai a kararata a ginawa ko.
Hey Kadnan ko datar anan so kapepaginetaw o manosiya na giyanan mambo i ipepaginetaw o niyawa ko. Na pakabagera ko ngka ago oyaga!
Mataan a kamapiyaan aken so tanto aken a kiyarasay seka i miyakalidas raken ko kakeolog aken ko galebo a kabinasaan sabap ko gagaw ngka ka inilebad ka langon ko talikodan ka so manga dosa ko.
Ka siran oto a sisii ko darpa o miyamatay na di reka pekapodi aya pen o ba makaselasela reka so miyamatay na siran oto a pekealogan ko galebo na di pekaarap ko kasasarigi reka.
So bo so kikaooyagoyag i pepodi reka a lagid o di aken dii nggolaolaan imanto so manga ama na pepayagen iran ko manga wata iran so kasasarigi reka.
Ya Allah piyakapiya ako ngka den! Pegidaida kami a pegayonan o kapepangotiyapi sii ko Timplo o Allah ko langon a gawii o kaooyagoyag ami.
Miyatero den gowani i Isayas ko manga talasogoay i Hisikiyas a Tiyagar kano sa parkat a onga higos na ibongen iyo ko lebag ka ipekapiya niyan.
Kiyapantagan sa masa oto na so dato sa Babilon a si Mirodak Baladan a wata i Baladan na piyakawitan iyan si Hisikiyas sa sorat ago pamemegayan ka miyaneg iyan a miyasakit a gopen miyakabager.
Miyababaya si Hisikiyas ko kiyapakaingomaa niyan ko manga siyogo a poon sa Babilon na piyakiilay niyan kiran so langon taman ko manga taliyong iyan a so manga pirak manga bolawan manga palapa manga ala i arga a lana ago so langon a titimoon a gomaan iyan a rakes o langon a ped a patemotamokan iyan. Da den a ba matatago ko torogan iyan o di na sii ko apiya anda ko ndatoan iyan a ba da kiran pakiilain i Hisikiyas.
Oriyan iyan na somiyong so nabi Isayas ko dato Hisikiyas na iniise iyan on a Anda miyakapoon angkoto a manga mama na antonaa i pitero iran reka? Poon sa mawatan a inged a tig i Hisikiyas ka somiyong siran raken a poon sa Babilon.
Antonaa i miyailay iran ko torogan ka? a iniise o nabi. Miyailay iran so kalangolangon ko torogan aken a tig i Hisikiyas. Da den a nganin ko patemotamokan aken a ba aken kiran da pakiilain.
Mandiyadi na pitero i Isayas ki Hisikiyas a Pamakinega ngka so kabasa o Allah a Lebi a Mabager
Pekatalingoma den so manga gawii a so langon taman sii ko torogan ka ago so kalangolangon o miyanga titimo o manga apo o ka taman imanto na pengawidan roo sa Babilon da den a ba on kelamba a tig o Allah.
Na so ped ko manga wata a ka a manga mama a ipembawata a ka na pemiyagen na kebaloy siran a manga kapon a orobarang sii ko torogan o dato sa Babilon.
Pakapiyaa niyo a ginawa o manga pagtaw aken pakapiyaa niyo a ginawa iran! a tig o Tohan tano.
Pangoyati niyo so manga taw sa Yarosalim na pakalangkapa niyo kiran a miyatarotop den so kapepakaregeni kiran ago kiyabayadan den so kadostaan iran ka miyatarima iran a poon ko lima o Allah so takep a kadaneg ko langon o manga dosa iran.
Aden a pepananalo a di niyan dii teroon a Sii ko mitataog a kaden na tiyagari niyo so Allah sa lalan! Pakatitowa niyo sii ko disirto so manga pagokitan o Tohan tano!
Kiporo so oman i balintad na pekababaan so oman i palaw ago bobongan kepantar so kikalelena a lopa na pekatilaken so minggeranggarang a manga darpa.
Kepayag so bantogan o Allah na keilay o kalangolangon a manosiya ka so den so Allah i mitero sii.
Aden a mitero sa Panawatewag ka! Antonaa i ipetewatawag aken? a iniise aken. Teroa ngka a so langon a manosiya na lagid bo o otan na so langon a kakasi iran na lagid bo o manga obarobar ko pangomaan.
Pepanga lalayon so otan ago pekelas so manga obarobar igira a pesemberen o sengaw o Allah. Mataan a so manga taw na matag baden otan.
Pepanga lalayon so otan ago pekelas so manga obarobar ogaid na makamomoayan so katero o Tohan tano sa taman sa pakataman.
Pitero o Tohan a Rerenek kano ko danga aken hey manga wawatan a inged! Pembagowa niyo so bager iyo sa kapakikokom hey manga nasiyon! Daseg kano ka mbibitiyarai tano ndadarpaiya tano ko kaan makokom o antawaa i ontol.
Antawaa i miyakagemaw ko mama a domadaag a poon sa sebangan ago tomiyawag rekaniyan a penalagad on? Saken den! Pepeladen aken on so manga nasiyon na pepakidaag aken on so manga dato. Pembalowin iyan siran a lagid o bayanek a nggolalan ko pedang iyan ago lagid mambo o pekibayog a okap a nggolalan ko pana iyan.
Peselobaan iyan siran na peteros sekaniyan a da kakaidi sii ko lalan a da on den makadapo so ai niyan gowani.
Antawaa i miyakanggolaola sii ago miyakanggolalan a aya pepamaapaar ko pekesowasowa sii ko kapepamagapidapid o masa ipoon sa poonan? Saken a so Allah a sisan den ko poonan ago sisii mambo ko kaposan saken den.
Miyailay o manga taw ko manga wawatan a inged so miyanggolaola ko na petebaden siran sa kalek pepekaoma siran a dii timotimo.
Pepamagogopa siran a dii teroon o oman i isa ko pagari niyan a Pakawawaraw ka!
So pangongokir na pegoyatan iyan so panday sa bolawan na so pepekatilak ko barahala sa bakbak na pegoyatan iyan so pesesel sa potaw a tig iyan makapantag ko kiyapatria on a Mapiya nan! Na petotoken iran so barahala kaan di keoteng.
Ogaid na seka hey Israil a oripen aken a so mbawataan o Yakob a miyapili aken seka a moriyataw o Ibrahim a ginawai aken
Na kinowa ko seka ko pirowarowangan o doniya poon ko miyakawatawatan a darpa on na tiyalowan aken seka a tig aken a Oripen aken seka pinili aken seka na da aken den bowangen.
Di ka pekelek ka sisii ako reka di ka kedai sa inam ka saken i Tohan ka. Pekabageren ko seka ago pagogopan kepetan aken seka ko domadaag a kawanan a lima ko.
So langon a peparangit reka na makapekeya ago kekowa a diyaman penga iilang ago penga dadadas so siran oto a pesopak reka.
Apiya pen mbabanogen ka so manga ridoay ngka na di ngka siran ketoon so siran oto a di reka dii makitidawa na palaya den penga ada.
Ka saken so Allah a Tohan ka a komakapet ko kawanan a lima ngka a di aken reka dii teroon a Di ka pekelek tebangan ko seka!
Hey mbawataan o Yakob a matag oled hey maito a Israil di ka pekelek ka saken den i magogop reka a tig o Allah a aya ngka Pangangaon a so soti a Tohan o Israil.
Ilaya ngka man ka mbalowin aken seka a pangaras a bago ago tarem a madakel i tinga. Pengarasen ka so manga palaw ago sesaan ka siran na kebaloy so manga bobongan a lagid o okap.
Pelidan ka siran na kibayog siran o ndo ago pemangiparak o sobosobo. Samaoto na kebabaya ka sii ko Allah ago mbentogen ka so soti a Tohan o Israil.
Igira a so manga miskin ago so kikadodowaanan na pembabanog sa ig a da den a kiyamaraan den sa kawaw so manga pelak iran na saken a so Allah i magampon ko pangni iran saken a Tohan o Israil na di aken siran den indarainon.
Pemakatogaan aken so manga lawasaig sii ko manga poporo a darpa na pakapembowalanan aken so manga balintad. Mbalowin aken a ranaranaw so disirto na pagadenan ko sa manga paridi so kamamaraan a kalopaan.
Pakapemangetoan aken sa manga kayo a sidro so disirto a rakes o manga kayo a akasiya ago mirtel ago olibi na tegoan aken so ilang a kalopaan sa manga kayo a goo ago pir ago sipris.
Keilay ai o manga taw na ketokawan iran a so lima o Allah i miyakanggolaola sii tegoon iran den sa ginawa na seboten iran a so soti a Tohan o Israil i miyaden on.
Itindeg iyo so kaso niyo hey sekano a manga barahala a tig o Allah. Pamagosaya niyo so manga karina niyo a tig o dato o Israil.
Song kano sii na go niyo teroa o antonaa i kesowasowa. Panotola niyo so miyanga iipos a miyanggolaola kaan ami mapemasak ago katokawi so tito a keondasan iyan. O di na payaga niyo rekami so da pen mitalingoma
Teroa niyo rekami o antonaa i keolaola ko kaposan kaan ami katokawi a sekano bes na manga tohan. Oway nggolaola kano sa pekaompiya o di na baden pekabinasa kaan kami mabengang ago mapeno a kalek!
Mataan a sekano na da den a gona niyo a da den a mapenggalebek iyo! Saden sa pesimba rekano na piyakasisingay.
Aden a piyakambowat aken a mama sii sa sebangan na pepekaoma sekaniyan a poon sa pagotaraan. Petelowan iyan so iIngaran aken na pelagosaken iyan so manga dato a lagid o lonatay a datar o pangengembaal sa koden igira a di niyan dii ndapodapoan so bote.
Antawaa rekano a manga barahala i miyayag sii ipoon sa poonan sa di niyan pen kanggolaola kaan ami katokawi ago matero a Benar iyan? Da a isa rekano bo a ba sii miyakapayag da den a miyakaalamat sii da den a miyakaneg reka sa katero.
Saken a so Allah na aya miyaona a mitero sa Siyon a Ilaya niyo katii so manga taw ngka! Na somiyogo ako sa Yarosalim sa pekalangkap sa mapiya a totol.
Kagiya ilain aken so manga barahala na da a isa kiran bo a ba pekabegay sa mosawir da den a pekasembag igira a pegisean aken.
Katii so oripen aken a pepakabageren aken a tig o Allah a so miyapili aken a tanto aken a ikasosoat. Initemo aken on so Roh aken na pagowiten iyan so matito a kokoman ko oman i nasiyon.
Di sekaniyan pelalis o di na pekatanogen iyan so lagam iyan aya pen o ba niyan nggorongen sii ko manga lalan.
So miyagomek a sesed na di niyan potolen ago so pemirepirek a sombowan na di niyan perengen. Sii ko kasasarigi ron na pekagemaon iyan so matito a kokoman.
Di sekaniyan kelobayan aya pen o ba kadai sa inam taman sa di niyan mapakambeken so matito a kokoman sii ko doniya. So manga wawatan a inged na pakatatalingomaan iran so kitab iyan.
Giyai i pitero o Tohan a so Allah a so miyaden ko manga langit ago komiyayat on a so miteong ko doniya ago so langon taman on a aya pembegay sa napas ko manga taw ron ago niyawa ko siran oto a pelalakaw ron
Saken a so Allah i tomiyawag reka sii ko kaontol na kepetan ko so lima ngka ago siyapen aken seka imbegay aken seka a kitangked ko kapasadan aken mipantag ko langon a taw na mbalowin ko seka a solo ko manga nasiyon.
Mbekaren ka so mabobota a manga mata na pekaliyon ka so manga biyag a kioontod ko maliboteng a manga kalaboso.
Saken so Allah giyanan i Ingaran aken! Di aken imbegay so bantogan aken ko ped aya pen o ba aken pakimbagianen so podi aken ko manga barahala.
Ilaya niyo ka so miyaalamat aken gowani na miyatoman den na pepayagen aken imanto so bago a manga nganin sii ko di iran pen kapekatalingoma na pepakitokawan ko rekano.
Pagidaidai niyo so Allah sa bago a idaida pagidaidaan iyo so podi niyan hey manga taw ko pirowarowangan o doniya! Podiya niyo hey sekano a dii melayalayag ko ragat ago so langon a kaaden a matatago on! Pagidaida kano a manga wawatan a inged a rakes o langon a kibabaling on!
Pakatanoga niyo so sowara niyo hey disirto ago so manga pagiingedan on a kibabalingan o manga taw sa Kidar! Pagidaida kano sa kapekebabaya hey manga kibabaling sa Sila lalis kano sii ko poro o manga palaw!
Sekano a ndodoo ko manga wawatan a inged na bantoga niyo so Allah ago payaga niyo so podi niyan!
Meliyo so Allah a lagid o mawaraw a mama datar o sondaro na pekolikaon iyan so rarangit iyan. ipagogiyab iyan sa matanog so lalis sa katidawa na ndaagen iyan so manga ridoay niyan.
Pitero o Allah a Miyatey den a karerenek aken gomegenek ako a penggenggenen aken a ginawa ko. Ogaid na miyakatalingoma den so masa a kapeseriat aken petegaw ako ago pesekaan a lagid o babay a pembaliliten.
Mbinasaan aken so manga palaw ago manga bobongan ka nggangon aken so langon a pepamangeto on. Mbalowin aken a kalopaan so manga lawasaig ago pekatiyan aken so manga ranaranaw.
Pagagaken aken so manga bota ko lalan a di iran katawan penggonanaon ko siran sii ko da iran kalayami a manga okita. Pekaliwanagen aken so maliboteng ko onaan iran na pekatilaken aken so minggeranggarang a manga darpa. Giyai i manga penggolaolaan ko na di aken siran den indarainon..
Ogaid na siran oto a somasarig ko manga barahala a di iran dii teroon ko tiyonag a manga toladan a Sekano i manga tohan ami na pekandoden siran a tanto a miyakakeya.
Pamakineg kano a manga bengel! Tenteng kano a manga bota kaan kano makailay!
Antawaa i lebi a bota ago lebi a bengel a di so oripen aken a so siyogo aken? Ba aden a lagid sa kabobota o oripen aken a sisiyapen ko? a tig o Allah.
Madakel a pekeilay ngka hey Israil ogaid na di ngka tegoon sa ginawa kalelekaan so manga tangila ngka ogaid na da a pekeneg ka.
Sabap ko kaontol o Allah na inikasoat iyan so kiyabaloya niyan ko kitab iyan a mala ago kababantogan.
Ogaid na so manga pagtaw niyan na pitebanan ago piyamanekewan kalilitagan siran langon ko manga galebo ago pepamangitapok ko manga kalaboso. Pitebanan siran a da den a ba kiran makapenabang piyanekewan siran a da den a ba makapetero sa Mapakaasal siran!
Antawaa rekano i pemakineg sii antawaa i pekinegen iyan piyapiya ago tegoon iyan sa ginawa sii ko pekatalingoma a masa?
Antawaa i miyalad ko mbawataan o Yakob ko kapetebani ron ago so Israil sii ko manga tekew? Ba di so Allah a kiyandosaan tano? Ka da tano kabayai i ba tano kedega so manga lalan iyan aya pen o ba tano paratiyayaa so manga kokoman iyan.
Ogaid na imanto na giyai i pitero o Allah a aya reka miyaden hey Yakob a so miteong reka hey Israil Di ka pekelek ka inaon aken seka initalo aken reka so ngaran ka na rek aken seka.
Igira a pegokit ka ko manga dadalem a ig na ped ako ngka na igira a peripag ka ko manga lawasaig na di ka iran keanod. Igira a pelalakaw ka a pegokit ko apoy na di ka kelowis aya pen o ba ka matotong o kadeg.
Ka saken so Allah a Tohan ka a so Soti a Tohan o Israil a aya reka Pepanabet. Inibegay aken a Misir a iniaon reka ago giya Itiyopiya ago Siba a inisambi reka.
Kagiya mala ka i arga ago ipepangkat ko kapegilaya ko reka ago pekebabayaan ko seka na imbegay aken so manga taw a iseliyo reka ago so manga nasiyon a isembi ko kaoyagoyag ka.
Di ka pekelek ka ped ako ngka. Pagowiten aken so manga mbawataan ka a poon sa sebangan na timoon aken siran a poon sa sedepan.
Peteroon ko sa pagotaraan a Pakaliyowa ngka siran! ago sii sa pagabagatan a Di ngka siran penggenggena! Wita niyo sii so manga wata aken a manga mama a poon san sa mawatan ago so manga wata aken a babay a poon ko pirowarowangan o doniya
A so oman i isa a ipembeto ron so Ingaran aken ka inaden aken siran a kibantog raken piteong aken siran ago pimbaalan. Pitero o Allah a
Ketawag so manga taw aken a aden a mata niyan ogaid na di pemakailay a aden a tangila iran ogaid na di pemakaneg!
Ketimo so kalangolangon a nasiyon kelimod so manga taw! Antawaa ko manga katohanan iran i pekaalamat ko pekatalingoma o di na makapenotol ko miyanga iipos? Hey manga katohanan wita niyo sii so manga saksi iyo a makapemataan sa benar kano kaan makaneg so manga ped ago matero iran a Benar den so katero iyo!
Sekano hey Israil i manga saksi aken a tig o Allah a so oripen aken a pinili aken kaan ako ngka katokawi ago maparatiyaya ago an ka masabot a saken bo i Tohan. Da den a ped a sesaya a Tohan a miyaipos den o di na pekatalingoma.
Saken den so Allah na da a Pananabet a makaliyoliyo raken.
Saken i miyakaalamat ko da pen mitalingoma ago miyakasabet rekano na piyakitokawan aken rekano a saken i minggolaola sii a kena a ba so salakaw a tohan a sisii rekano. Sekano i manga saksi aken a tig o Allah sa saken i Tohan.
Oway na ketatap ako den a Tohan. Da den a pekapokas ko apiya antonaa a sisii sa lima ko antawaa i makabangen ko di aken dii nggalebeken?
Giyai i pitero o Allah a so Pangangaon ka a so Soti a Tohan o Israil Sabap sa an ka masabet na sogo ako sa manga sondaro a nggobat sa Babilon na pemiyagen aken so langon a taw sa Babilon na so kapepagogiyab iran na kesambian sa kandidiyagaw.
Saken so Allah a so Soti a Tohan ka. Inaden aken seka hey Israil na Dato ako ngka.
Giyai i pitero o Allah Sii ko miyatey den a gawii na mimbaal ako sa lalan sii ko ragat a so pagokitan san ko manga babager a ig.
Piyakaliyo aken sa Misir so manga karo iran ago manga koda a rakes o manga babager a sondaro iran na palaya siran miyakakelit a di den pemakambowat miyada siran a miyanga papareng a lagid o sombowan.
Ogaid na di niyo den penanademi so andang a miyasowasowa aya pen o ba ngka pamimikirana so miyanga iipos!
Ka aden a bago a penggolaolaan ko na kiyapoonan den imanto! Ba ngka di makikilala? Magembaal ako sa lalan sii ko disirto ago so manga lawasaig sii ko mitataog a kaden.
So manga iila a binatang na seselaan ako iran a rakes on so manga tingkalong ago manga bengit ka kagiya pembegay ako sa ig sii ko disirto ago so manga lawasaig roo ko mitatog a darpa kaan makainom on so manga pagtaw aken a piyamili aken.
A so manga taw a piteong aken sabap ko ginawa ko kaan iran mapekalangkap so podi aken.
Ogaid na da ako ngka talowi hey Yakob ka ba ka raken den biyongas hey Israil!
Da ako ngka witi sa manga bilibili a totongen a isepaat aya pen o ba ngka raken iniselasela so manga ayam a dii korbanen. Da aken pakaawida a akal ka sa kapepaliyogati reka sa madakel a pamemegayan aya pen o ba aken seka piyakandokaw sa kapepangnii reka sa doka.
Da ako ngka mipamasa sa apiya antona onon a borok aya pen o ba ako ngka miyasoat ko sibo o manga ayam a dii korbanen ka ba ngka raken den piyakiawidan a akal so manga dosa ngka ago piyakandokaw ako ngka ko manga kamarataan ka.
Saken den i penas ko manga sala a ka sabap raken na di aken den petedentademan.
Pitero o Allah a Pamakineg ka imanto hey Israil a oripen aken a so mbawataan o Yakob a miyapili aken.
Saken so Allah a miyaden reka ago miteong sii ko tiyan o ina a ka na pagogopan ko seka. Di ka pekelek hey Israil a oripen aken a so miyapili aken.
Pagododan aken sa ig so pekewaw a lopa na pekatogaan aken sa manga lawasaig so mamara a lopa. Pagododen aken so Roh aken sii ko manga wata a ka ago so manga rakmat aken ko kebabadan reka.
Pekarimpoong siran a lagid o manga otan a pepakioranan ago lagid o manga kayo ko kilid o lawasaig.
Peteroon o isa kiran a Rek ako o Allah so ped na imbeto niyan sa ginawa niyan so ngaran a Yakob na so pen so ped na isorat iyan ko lima niyan a Rek o Allah na nggemit sekaniyan ko Ingaran a Israil.
Giyai i pitero o Allah a Dato o Israil ago so Pangangaon iyan a so Allah a Lebi a Mabager Saken i monapona ago saken i moripori makaliyoliyo raken na da den a ped a Tohan.
Antawaa i makatingki raken? O aden na payaga niyan ai! Panotola niyan raken baden so miyasowasowa ipoon ko kiyaadena ko ko miyanga oona a taw ago so pen so da pen mitalingoma oway alamata niyan baden so pekatalingoma!
Di kano petebada aya pen o ba kano malek hey manga pagtaw aken! Katawan iyo a ipoon den ko poonan na miyapayag aken ago miyaalamat so langon a kesowasowa. Sekano i manga saksi aken ba aden pen a Tohan a makaliyoliyo raken? Kena da a ped a Lakongan da den a ba isa bo a katawan aken.
Ilang baden so langon a pangengembaal sa barahala na da a gona angkai a manga nganin a ipekebabaya iran. Siran oto a pepamanimba on na bota ago da a sabot iyan na keyaan siran.
Antawaa den a rowar bo ko lalong i magembaal sa katohanan a pesimbaan iyan a so tiyowang a barahala a da a oked iyan?
Makapekeya sekaniyan ago so langon a datar iyan so manga panday a pangengembaal sa barahala na matag baden manosiya. Timotimo siran langon kaan makokom! Palaya siran den penga alek ago penga ayaan.
So panday sa potaw na pekowaan iyan so kasangkapan iyan na di niyan di inggalebek sii ko manga waga. Peteong sekaniyan sa barahala ko bakbak iyan na peseselen iyan ko bager o barokan iyan. Sii ko di niyan on dii kanggalebek na pekeoran sekaniyan ago pekedaan sa bager na kagiya da a pekeinom iyan a ig na pekikopay den.
So panday sa kayo na petekesen iyan so kayo na ipetolad iyan on so bontal o barahala. Pepanasangan iyan a panasang ago perarikan iyan a kompas ka peteongen iyan a paras a manosiya a so mataid a mama kaan matago ko walay niyan.
Masiken a pemata sekanian sa kayo a sidro a pegosaren iyan o di na pemili sa kalipapa o di na gisok sii ko manga kayo sa kalasan o di na masiken a pemola sa kayo a goo a pekatoon o oran.
Na kitagon iyan angkai a kayo ka so sabaad on na ipepamakayaw niyan ko ginawa niyan o di na ipembiyag iyan sa apoy a petindaan iyan sa paan. Ogaid na so pen so sabaad on na pegembaalan iyan a barahala a so katohanan iyan a pesodiyodan iyan ago pesimbaan!
So ped ko kayo na ipetegon iyan ko apoy a pegiyawan iyan sa sapo a peken iyan taman sa maosog na so sabaad on na pepakayawan iyan on pen a ginawa niyan a tig iyan a Na kiyayawan ako! Pekeilay aken so apoy!
Na so lamba on na pegembaalan iyan a barahala a so katohanan iyan a pesodiyodan iyan ago pesimbaan. Pepamangni sekaniyan on a tig iyan a Sabeta ko ngka ka seka i tohan aken!
Giyangkai a manga taw na da den a katawan iran da den a sasaboten iran. Siyapengan o Tohan so manga mata iran kaan di siran pekailay na kalelekeban so pamikiran iran kaan di siran pekasabot.
Da den a isa kiran bo i ba sii makapemikir da den a ba aden a sowa iyan o di na sabot sa kapeteroa niyan a So sabaad ko kayo na initagon aken ko apoy na tinindaan aken sa paan so manga waga niyan ago iniyawan aken pen sa sapo a kiyan aken. Na ba aken pagembaalan a ipekesisingay a nganin so lamba on? Sodiyod ako bes ko sapotol a kayo?
Kalalalongan ai a datar o ba niyan pepegeperen sa ginawa niyan so manga ombi! Miyadadag sekaniyan o miyaakal a poso iyan. Di niyan kesabet a ginawa niyan aya pen o ba niyan mipakaise a Ba di so barahala ini sii sa kawanan a lima ko na di benar a tohan?
Pitero o Allah a Tademi ngka hey Israil a mbawataan o Yakob a seka i oripen aken. Inembaalan aken seka a oripen aken na di aken seka den pekalipatan.
Piyayopas aken den so manga sala a ka a lagid o gabon ago so manga dosa ngka a lagid o lekep sa kapipita. Kasoy ka raken ka inaon aken seka.
Pagidaida kano sa kapekebabaya hey manga langit ka pinggolaola ini o Allah! Lalis kano sa matanog hey manga kadaleman ko doniya! Gorongen iyo so idaida sekano a manga palaw ago so manga kalasan a rakes o langon a kayo ron! Ka piyakiilay o Allah so bantogan iyan ko kiyaaona niyan ko Israil a so mbawataan o Yakob. 
Giyai i pitero o Allah a so Pangangaon ka ago lominimbag reka roo pen ko tiyan o ina a ka Saken so Allah a mimbaal ko langon taman saken bo i komiyayat ko manga langit na binirang aken so lopa sa da a ped aken.
Pegilangen aken so kapepagalamat o bokeg a manga nabi na pembalowin aken a pembetengen so manga paririmar pekeliden aken so katao o manga oongangen ka pembalowin aken a kalalalongan.
Ogaid na ipepamataan aken so katero o manga oripen aken na di aken di inggolalan so pepanga alamat o manga siyogo aken. Di aken dii teroon makapantag sa Yarosalim a Kebalingan den ago makapantag ko manga inged sa Yodah a Kebangon siran peroman ka pekaasalen aken so miyanga bibinasa on.
Di aken dii teroon ko kalodan a Pakamara ka pekatiyan aken so manga lawasaig a pepamangondas reka.
Pitero aken makapantag ki Siros a Sekaniyan i tomatagikor aken a penggolalan ko langon a ikesoat aken. Peteroon iyan sa Yarosalim a Mbangonen ka peroman ago sii pen sa Timplo a Imbetad peroman so manga onayan ka.
Pitero pen o Allah a Pinili aken si Siros na kakapetan aken so kawanan a lima niyan kaan madaag so manga nasiyon ko pepagantapan iyan kaan kakowai sa kapaar so manga dato ago an kalekai so manga pintoan ko hadapan iyan a di den kelekeban
Ka pitero aken rekaniyan a Pengonaan ako reka na pentaren aken so manga palaw nggebaan aken so manga gimowa a tombaga na potolen aken so manga tanggal a potaw.
Imbegay aken reka so igagadong sii ko maliboteng a so kakawasaan a titimoon ko mitatapok a manga darpa kaan ka katokawi a saken a so Allah a Tohan o Israil i petelo reka ko ngaran ka.
Sabap ko Yakob a oripen aken a so Israil a pinili aken na tiyalowan aken seka ko ngaran ka na bigan aken seka sa mala a bantogan apiya pen di ako ngka katawan.
Saken so Allah a da den a rimbang aken da den a ped a Tohan a rowar raken. Pekabageren ko seka apiya di ako ngka pen katawan
Kaan ipoon sa sebangan na taman sa sedepan na katokawan o manga taw a da den a Tohan a makaliyoliyo raken. Saken so Allah a da den a rimbang aken.
Saken i dii teong ko maliwanag ago so pegaden ko maliboteng pegowit ako sa kamapiyaan ago pegaden mambo sa kamoralaan. Saken a so Allah i dii nggolaola sa langon ai.
Tarintik kano a manga langit roo sa poro na oran kano sa kaontol hey manga gabon! Ngganga ka sa mala hey lopa kaan makato on so kakesabet ago so kapaginontolan! Saken a so Allah i magaden sii.
Kemorkaan so dii makipewala ko Mimbaal rekaniyan! Ba makipepewala so koden a bote ko pegembaal on? Ba pekagiraw so bote ko pangengembaal sa koden a Antonaa i pegembaalan ka? Ba mapetero o pegembaalan ko di on dii nggalebek a Da a kapasang o manga lima ngka?
Kemorkaan so peteroon iyan ko ama iyan a Antonaa bes i inimbawata a ka? o di na sii ko ina iyan a Antonaa bes i minilotad ka?
Giyai i pitero o Allah a Soti a Tohan o Israil ago so Mimbaal rekaniyan Da a kabenar ka sa kapegisei ngka raken makapantag ko mapenggolaola o manga wata aken ko pekatalingoma a masa o di na so kapendoi ngka raken mipantag ko galebek o manga lima ko.
Saken i mimbaal ko doniya ago miyaden ko manosiya a pekabaling on giya den a lima ko i komiyayat ko manga langit na ipepaar aken so langon a pamimitoonen on.
Piyakagemaw aken si Siros sa kipenggolalanen iyan ko maontol a kabaya aken na pekatiton aken so langon a lalan a pagokitan iyan. Mbengonen iyan peroman so siti aken a Yarosalim na mbalokasan iyan so miyanga bibiyag a manga pagtaw aken a kena a ba sabap sa pesokayan sekaniyan o di na tendanan a tig o Allah a Lebi a Mabager.
Giyai i pitero o Allah ko Israil Kerek ka so manga tamok sa Misir ago so manga dagangan sa Itiyopiya na pemanong reka so manga atas a taw sa Siba a penga ooripen ka na petondog siran reka a kikakadinaan. Sodiyod siran ko hadapan ka a pepangangampedian a tig iran a Mataan a sisii reka so Tohan na da den a Tohan a makaliyoliyo rekaniyan.
Benar den a seka i Tohan a pageenaan iyan a ginawa niyan hey Tohan a Pepanabet ko Israil.
So langon a pangengembaal sa barahala na keyaan ago pekaitoon palaya siran den kekowa a diyaman.
Ogaid na so Israil na sebeten o Allah sa da a ikepos iyan a kapekesabet di sekaniyan den pakapekeyaan aya pen o ba mapakaito sa taman sa pakataman.
So Allah i miyaden ko manga langit sekaniyan so Tohan a miteong ago mimbaal ko doniya ago so miyonayan on. Da niyan adena a ba da a ndodon ka linimbag iyan a kebalingan. Na pitero iyan a Saken so Allah na da den a ped a Tohan.
Kena a ba ako mitero sa masolen san ko maliboteng a darpa ko doniya. Da aken teroa ko manga mbawataan o Yakob a Panagontamani ako ngka sa ba da a ondas iyan. Saken a so Allah na dii tero sa tito a benar pepayagen aken so manga oontol a nganin.
Timotimo kano na song kano sii daseg kano sii langon a miyamakapagoyag sii ko manga nasiyon. Da a manga sowa iyan so dii mamagawidawid ko manga barahala iran a kayo a pepangangarapan siran ko manga katohanan a di pekasabet.
Mbibitiyaraiya kano langon na payaga niyo ago pakitokawi niyo so manga poriba sa kapekagaga o manga katohanan iyo! Antawaa i miyakaalamat gowani isako miyatey den o antonaa i mapenggolaola? Antawaa i miyakapayag on sii ko miyaipos a masa? Ba kena a saken a so Allah? Da da den a Tohan a rowar raken a so maontol a Tohan ago Pananabet da den a rimbang aken.
Sangor kano raken kaan kano masabet hey langon kano ko pirowarowangan o doniya! Ka saken i Tohan na da den a salakaw.
Pisepaan aken a ginawa ko miyakapoon ko ngari aken so katero a di den kebakowi ka tito a benar Pesodiyod raken so oman i isa a taw na pesepa so oman i dila sa kapagiiklas iyan raken.
Peteroon iran a So bo so Allah i pekepoonan ko kaontol ago bager.  So langon a mirangit rekaniyan na makapengadap on ago keyaan.
So manga barahala sa Babilon a so Bel ago so Nibo a pepanimbaan gowani na pegawidan baden imanto o manga asno ago manga sapi a mapened ai a roran ko likod o ndodokawan a manga ayam!
Di iran kapenabangan a ginawa iran miyabiyag siran den a pegowiten sa mawatan.
Pakinega ko niyo hey manga mbawataan o Yakob a so langon a miyalamba ko manga pagtaw aken a Israil. Rinitan aken seka ipoon ko kinilotaden reka na sisiyapen aken seka ipoon ko kinimbawataan reka.
Apiya taman ko kalokes ka na saken i Tohan ka apiya taman ko kapakapoti o bok ka na saken i pepangoyag reka. Inembaalan aken seka na siyapen ko seka pagoyagen aken seka ago penabangan.
Antawaa i kelagidan iyo raken o di na ketingkian? a tig o Allah. Ba aden a keabayan iyo raken a mipendatar ako niyan?
Aden a manga taw a pegodod sa bolawan a poon ko sako iran ago pepamanimbang sa pirak ko timbangan ka pesokay siran sa panday kaan iyan ai kambaali a barahala a pesodiyodan iran ago pesimbaan.
Peposain iran na ipembetad iran ko petegoan on a makatitindeg roo den a di den pekaiseg ko darpa iyan. O aden a gomoraok on sa tabang na di den pekasembag aya pen o ba makasabet rekaniyan ko karomasayan iyan.
Tademi niyo ai dalema niyo ko pamikiran iyo ago tagoa niyo ko poso iyo sekano a pepamanopak.
Tademi niyo so miyasowasowa ko miyanga atey den a gawii saken so Tohan a da den a rimbang iyan saken so Tohan a da den a ba niyan datar.
Pepayagen aken so kaposan sii bo ko poonan ipoon ko andang a masa na pepagalamaten aken so da pen mitalingoma a di aken dii teroon a Di den keilang so piyagantangan aken ka penggolaolaan ko so langon a ikesoat aken.
Tewag ako sa mama a pekaoma a poon sa mawatan a inged roo sa sebangan seyab sekaniyan a lagid o darayo na ipenggolalan iyan so singanin aken. So miyatero aken na giyanan i itoman aken so miyatekdir aken na giyanan den i penggolaolaan ko.
Pamakinega ko niyo a manga tetegas i olo a sekano a mawatan rekano so kapakadaag!
Pitero o Allah a Hey siti a Babilon a lagid o da kabatali a raga panog ko ko korsi i ka na ontod ka ko bayanek sii ko lopa! Hey siti a lagid o wata a babay o manga taw sa Babilon di ka den kebetowan sa malemek ago masosomay!
Kowa ka sa galingan na galing ka on sa arina kowaa ngka on so kombong ka! Ndai ngka so manga pipiya a nditaren ka lekis ka na sosaw ka ko manga lawasaig!
Kerinayag so katatalandiyang ka na keilay so kiyayai reka. Seop ako na da den a ba ko pekalidasa a apiya antawaa.
So Soti a Tohan o Israil na aya tano Pangangaon so Allah a Lebi a Mabager i Ingaran iyan.
Pitero o Allah sa Babilon a Ontod ka a romerenek sii ko maliboteng di ka den kebetowan sa bai o manga ndatoan!
Kiyararangitan aken so manga pagtaw aken na diyaneg aken siran a aya ko kawali ka piyalad aken siran ko kapaar ka. Ogaid na da den a kapedi i ka kiran apiya so manga lokes na siyanganan ka sa tanto a mapened a kokoong.
Pitero o ka a Ketatap ako den a da a ikepos iyan a bai! Ogaid na da ngka tagoa sa ginawa angkai a manga pinggolaola ngka aya pen o ba ngka piyamikir o antonaa i keondasan iyan.
Kagiya ka maoto na pamakinega ngka ini imanto seka a mababaya sa kakeriyala a aya katao ngka on na da a pekakaid reka Di ngka dii teroon sa ginawa ngka a Saken i tohan na da den a salakaw a liyo raken. Di ako den kebalo aya pen o ba ako kadai sa manga wata.
Ogaid na langon ai reka meraot ko sakotika sii ko salongan bo a so kakedai reka sa wata ago so kakebalo ngka. Kitemo ini reka sa tarotop apiya pen o madakel ka i kapangatao ago so langon a kapasang ka ko kapamantak.
Makasasarig ka sii ko kamarataan ka pitero o ka a Da a pekailay raken. So ongangen ka ago ilmo na pepekadadag reka na pitero o ka ko ginawa ngka a Saken bo i tohan na da den a salakaw a ba ko datar.
Kagiya ka maoto na keoma ka a tiyoba a di ka on matao lomidas a nggolalan ko kasasalamangka. Tenaan ka sa morala a di ngka keren a nggolalan ko tendan tekaw reka den pekatalingoma so siksa a di ngka keinengka.
Tatarosen ka baden so kapepamantak ka ago so madakel a kapepangatao ngka a pepanamaran ka ipoon ko kawawatai reka! Baanda reka ini pekaogop baanda ngka kasabapi sa piyakalekelek.
Da den a kegaga ngka apiya pen madakel a manga mosawira a ka. Pakisogoi ngka imanto so manga pamimitoon a pepamangilay ko manga toos sii ko kawang ago peperirimar igira a peseribolan na pakisabet ka kiran ko manga nganin a pekatalingoma reka!
Pakinega niyo ai hey manga mbawataan o Yakob a bebetowan sa manga Israil ago so kiyababadan ko Yodah! Di kano dii sepa sii ko Ingaran o Allah ago pepamangangay kano ko Tohan o Israil ogaid na kena ini a ba totoo o di na ontol.
Apiya pen oto na ipetekabor iyo a manga magiinged kano ko soti a siti ago somasana ko Tohan o Israil so Allah a Lebi a Mabager i Ingaran iyan.
Pitero o Allah ko Israil a Gowani ko miyatey a alongan na miyaalamat aken o antonaa i kesowasowa. Miyakapoon ai ko ngari aken na piyakitokawan aken na tekaw den a piyakinggolaola ko den.
Ka katawan aken a mategas ka i olo so tengo o ka na lagid o potaw ago so beneng ka na lagid o tombaga.
Giyanan i sabap a miyapayag aken reka den gowani o antonaa i kesowasowa piyakitokawan aken sa da niyan pen kanggolaola kaan ka di mapetero a So barahala aken na aya sii minggolaola so tiyowang aken a katohanan i somiyogo on.
Miyaneg ka ngkai a miyanga alamat aken na miyailay ngka den so kinitomanen on langon. Ba ngka ini di terimaa? Ipoon imanto na pekitokawan ko reka so bago a kesowasowa a pageemaan gowani ago di ngka katawan.
Imanto den i kapakipenggolaolaan ko sii a so da den manggolaola gowani. Da ngka maneg so makapantag on ko da pen angkai a gawii kaan ka di mapetero a Oway katawan aken den ai!
Mataan den a da ka makaneg aya pen o ba makasabot ipoon ko manga apo na da den kalekai so tangila ngka. Ka katawan aken so tanto ngka a kapakatipo na pembetowan ka sa somosopak ipoon ko kinimbawataan reka.
Apiya pen oto na sabap ko Ingaran aken na isendod aken so rarangit aken pagerenen aken na di aken seka mbinasaan kaan ako mapodi.
Kiyatepengan ko seka sii ko rapog o karomasayan a lagid o kapetonawa ko pirak ogaid na kiyatokawan aken a di ka den kelombos.
So di aken dii nggolaolaan na pantag raken bo ka di aken den pakipegitowito so Ingaran aken di aken den pakipembagian sa ped so bantogan aken!
Pakinega ko ngka hey Israil a so manga taw a tiyalowan aken! Saken so Tohan a so monapona ago so moripori!
So den so lima ko i mitad ko manga onayan o doniya na so kawanan a lima ko i komiyayat ko manga langit. Anda den i katelowi aken kiran na palaya siran den nggemaw.
Timotimo kano langon na pamakineg kano! Antawaa ko manga barahala i miyakaalamat sii Pekebabayaan o Allah si Siros na inggolalan iyan so singanin o Allah sa kanggobata niyan sa Babilon kitana ko manga taw ron so mabebeter a barokan iyan.
Saken den i mitero ago tomiyalo rekaniyan pekaonoten aken sekaniyan na pekapiya so bobolos iyan.
Pamakineg kano raken hey manga inged ko kilid a ragat pakinega niyo ai a manga nasiyon a ndodoo sa mawatan! Sa da raken pen kimbawataan na tiyalowan ako o Allah sii ko kandodoo aken pen ko tiyan o ina aken na inibeto niyan so ngaran aken.
Biyaloy niyan so dila aken a lagid o magarang a pedang initapok ako niyan sii ko sirong o palad iyan inembaalan ako niyan a makindat a gasa na inisolen ako niyan ko tentang iyan sa gasa.
Na pitero iyan raken a Oripen aken seka Israil na kebantogan ako a nggolalan reka.
Ogaid na pitero aken a Ilang baden so kiyanggalebek aken miyalengan aken so bager aken sa da a kipantag iyan ago da den a ondas iyan. Ogaid na so Allah i matao ron na so imbalas raken na sisii ko Tohan aken.
Na mitero raken pen so Allah a so lominimbag raken ko roranan a wata a mabaloy a oripen iyan sa kikasowin aken ko mbawataan o Yakob sii rekaniyan kaan matimo on so miyakambelabelag a manga pagtaw niyan a Israil .
Aya pitero iyan raken na Apiya pen oripen aken seka sa kapekaasala ngka ko manga mbatabataa o Yakob ago so kikasowin ka sii raken ko manga Israil a miyakapagoyag na aden pen a lebi a mala a pakipenggalebek aken reka ka mbelowin ko seka pen a solo ko manga nasiyon kaan misampay so kapepanabet aken ko pirowarowangan o doniya.
Mitero so Pangangaon o Israil a so soti a Tohan iyan sii rekaniyan a dii sodiin ago ipekegowad o manga nasiyon a so oripen o manga olowan a tig iyan a Keilay ka o manga dato na pemanindeg siran sa kapagaadati ran reka keilay ka o manga pendatoon na sodiyodan ka iran. Mapenggolaola ini sabap ko Allah a kasasarigan a so Soti a Tohan o Israil a aya reka minili.
Giyai i pitero o Allah Sii ko masa a kikelimoon aken reka na pagamponen aken seka sii ko gawii a kapenabet na tebangan ko seka. Pelindingen aken seka na nggolalan reka na magembaal ako sa kapasadan mipantag ko manga Israil ka pekaasalen aken so inged iran ago pekitangan aken kiran peroman so miyanga bibinasa a manga kawali iran on.
Nggolalan reka na peteroon aken ko kikakalaboson a Liyo kano! ago sii ko siran oto a sisii ko maliboteng a Gemaw kano ko maliwanag! Kelagid siran o manga bilibili a pemangangan sii ko kilid o manga lalan ago mamakapenateb ko oman i madadaya a bobongan.
Di siran den keor o di na kewaw aya pen o ba siran masogat o kayaw o disirto o di na so ranti o alongan ka so Allah a aden a gagaw niyan kiran i penggonanao kiran na pagagaken iyan siran ko obay o manga bowalan.
Mbelowin ko so oman i palaw aken a lalan a pemangiporo so manga karsada aken.
Ilaya niyo ka pekaoma so manga taw aken a poon sa mawatan a so ped na poon sa pagotaraan ago so ped a poon sa sedepan ago so pen so ped a poon ko inged a Sinim.
Lalis kano sa kapekebabaya hey manga langit! Keriyala ka hey doniya! Poon kano magidaida hey manga palaw! Ka piyakapiya o Allah sa ginawa o manga taw niyan na ipengalinggagaw niyan so perarasain kiran.
Ogaid na so manga taw sa Yarosalim na pitero iran a Tiyalikodan tano o Allah kiyalipatan tano den o Kadnan tano!
Na tig o Allah a Ba kelipati o ina so wata a pepakasoson iyan a ba da a gagaw niyan ko wata a inimbawata iyan? Apiya pen o kalipati niyan na di aken sekano den pelipatan!
Ilaya ngka man hey Yarosalim ka initiyap aken so ngaran ka ko manga palad a lima ko so manga pangeleban ka na sii lalayon ko kamamasai ko ron.
Pepekaoma nggagaan so siran oto a pembangon reka peroman na pemangawa reka so minggegeba reka ago lomiyaslas.
Pangilailay ka sa mbalabala!! Titimo so langon o manga taw ngka a pepamanong reka! Mataan ko kaooyagoyag aken a tig o Allah na soloten ka siran langon a lagid o manga piyagartaan inditar ka siran a datar o babay a kewingen.
Apiya pen kiyabinasaan so inged ka a miyalaslas ago kiyaawasan na kebaloy ai imanto a pekaliget a di on kemin so pemakabaling on na pekawatanen reka so siran oto a mininasa reka.
So manga wata a inimbabawata o manga taw ngka sii ko kaadai reka sa taw na pemakaoma a peteroon iran ko kapekenega ngka on a Tanto rekami a maito angkai a darpa begi kami ngka pen sa darpa a kebalingan ami!
Na giyoto a peteroon ka sii ko poso o ka a Antawaa i miyakambawata raken sangkai langon a manga wata? Ka kiyadaan ako den sa wata ago da den makambawata minitaog ako ago kiyatalikodan na inawaan ako a miyatawantawan. Ogaid na giyangkai a manga taw antawaa i mikeritan kiran? Anda siran bes miyakapoon?
Giyai i pitero o Allah a Lebi a Mamaapaar Ilaya ngka man ka kepay ako ko manga nasiyon na itongkol aken so pandi aken a keilay o manga taw na pagowiten iran reka so manga wata a ka a manga mama a pesokopon iran ago so manga wata a ka a babay a pembarongen iran.
Giyai i pitero o Allah Anda so sorat a kapasadan ko kambelag a iniawa aken ko ina a ka? O di na antawaa ko pepamagotang raken i kiyapesaan ko reka? Da den a benar on ka so manga dosa ngka i kiyasabapan ko kiyapesaa reka na so manga sala a ka i kiyasabapan ko kiyapakaawaa ko ina a ka.
Inoto da a taw a kiyaomaan aken isako makaoma ko? Inoto da a somimbag raken isako mananalo ako? Ba tanto a mababa so barokan aken a di pekasabet? Ba ako korang sa bager a di makapenabang? Nggolalan ko matag kambonget na kapekamaraan aken so ragat kebaloy aken a disirto so manga lawasaig a pematay a kawaw so manga seda on ka korang sa ig na penga ado siran.
Di aken dii nditaran so manga langit sa maliboteng na pesepengan aken sa dinis a sako.
So Allah a Lebi a Mamaapaar na bigan ako niyan sa dila o maongangen kaan ako matao tero sa patot ko siran oto a kidodokawan. Mapita mapita den na pepokaon ako niyan pepokaon iyan so tangila ko kaan makaneg a datar o siran oto a pepangendaon.
Likaan o Allah so manga tangila ko na da ako den makasopak aya pen o ba makatalikod.
Piyalad aken so likod aken ko pepamadas on ago so baka aken ko siran oto a pembadot ko sompa aken. Da aken sapengi a paras aken ko kapepanodai ron o siran oto a pepagongatongat raken.
Ka petebangan ako o Allah a Lebi a Mamaapaar na di ako kebinasaan o kapepanonongkaa iran raken. Kagiya ka maoto na piyakategas aken a paras aken a lagid o batolakit na katawan aken a di ako den pakapekeyaan.
Marani raken so Tohan a aya raken pepekabenar. Antawaa den i pendimanda raken? Pakindarpai sekaniyan raken! Antawaa i pesendit raken? Pakipagatobanga raken!
Ipepananindegan ako o Allah a Lebi a Mamaapaar. Antawaa i makapemataan sa aden a sala aken? So langon a pesendit raken na palaya den penga ada a lagid o nditaren a pekelengan koman o manga gaab.
Antawaa rekano i maaleken ko Allah ago peparatiyaya ko katero o oripen iyan a pelalakaw baden ko maliboteng a da a maliwanag iyan? Sarigi niyan so Allah ago mbayorantangen iyan a ginawa niyan ko Tohan iyan!
Pitero o Allah a Pamakinega ko niyo sekano a mananamar ko kapaginontolan ago mananagontaman ko Allah! Pendapati niyo so lakongan a kiyasapilan iyo ago so kowari a kiyalotan rekano.
Oway pendapati niyo so Ibrahim a ama iyo ago so Sarah a mimbawata rekano. Sii ko kiyatalowi ko ko Ibrahim na da pen a wata iyan ogaid na riyakmatan aken ago piyakandakel aken so kiyababadan on.
Na mataan den a ipengalinggagaw o Allah a Siyon na pekapiyaan iyan so ginawa o langon a kibabaling ko miyanga bibinasa on a darpa. Mbelowin iyan so disirto niyan a lagid o Iden ago so mitataog a kaden on a lagid o sapadan o Allah. So kasosonor ago kapekebabaya na ketoon roo a lagid mambo o kapepanalamat ago so oni o dii kapagidaida.
Pamakineg kano raken hey manga pagtaw aken pakinega ko niyo a nasiyon aken Imbegay aken so manga ndao aken ko manga nasiyon na so manga kokoman aken na kebaloy kiran a solo.
Pepakadaseg so kaontol aken pepekaoma den so kapenabet aken na so kapaar o barokan aken i ndato ko manga taw. Pakatatalingomaan ako o manga wawatan a inged na nomanayaw siran a miinam ko kapaar o barokan aken.
Langag kano ko manga langit na ilaya niyo a doniya sa kababaan ka kedadas so langit a lagid o bel na keronot so doniya a lagid o nditaren na pematay so langon a kibabaling on a lagid o manga tendek. Ogaid na ketatap so kapepanabet aken sa taman sa pakataman na da den a ikepos o kaontol aken.
Pamakinega ko niyo a manga tatao ko kapaginontolan a so manga taw a matatago ko poso iran so manga ndao aken Di niyo pekewanen so kapepagongatongati rekano o manga taw aya pen o ba niyo kaleken so di iran dii kapagitowito.
Ka keda siran a lagid o manga nditaren a peken o manga gaab ago lagid o dilana a peloloken o manga oled. Ogaid na ketatap so kaontol aken sa taman sa pakataman ago so pen so kapepanabet aken sii ko kapepamagapidapid o masa.
Pagnaw ka pagnaw ka! Soloti ngka a ginawa ngka sa bager hey barokan o Allah! Pagnaw ka a datar o sii ko miyanga iipos a gawii sii ko andangandang a manga masa. Ba kena a seka so tomiyated ko Rahab ago miyaseg sangkanan a naga?
Ba kena a seka i miyakati ko ragat a so manga ala a ig a manga dadalem ago mimbaal sa lalan sii ko kalodan a iperipag o siran oto a miyanga aaon?
So miyanga aaon o Allah na pemakakasoy sa Siyon na soled siran on a dii mamagidaida. So da a ikepos iyan a kapekebabaya na kisangkad ko manga olo iran pekakowa siran sa kasosonor ago kapipiya a ginawa na keda den so rata a ginawa ago kapakamboko.
Pagnaw ka pagnaw ka hey Siyon na pakabagera ngka a ginawa ngka! Solota ngka so manga pipiya i paras a nditaren ka hey Yarosalim a soti a siti! So manga kapir ago so manga reresik na di reka den pekasoled peroman.
Popoga ngka so manga bayanek a matatago ko ginawa ngka! Mbangon ka ago ontod ka a kokorsi hey Yarosalim! Pokasa ngka a ginawa ngka ko manga rantay ko lig ka hey miyanga bibiyag a manga taw sa Siyon!
Ka giyai i pitero o Allah Miyapesa ka sa da a bayad iyan na kena a ba pirak i ipagaon reka.
Ka giyai i pitero o Allah a Lebi a Mamaapaar Sii ko miyatey den a gawii na somiyong sa Misir so manga taw aken a mbaling roo a manga mananangga oriyan oto na siyonsing siran o manga taw sa Asiriya.
Na antonaa ini imanto? a tig o Allah Ka miyaagaw siran a Babilon sa da den a bayad siran oto a di kiran dii ndato na pepamagongatongat na mababas a alongan na lalayon mapepakaito so Ingaran aken.
Ogaid na pekatalingoma so gawii a kekilala o manga pagtaw aken a saken so Tohan a aya kiran miyakatero oway saken den.
Sayana a mataid sii ko liyawaw o manga palaw so manga ai o siran oto a maawid sa mapiya a totol a ipepanawatewag iran so kalilintad ago so kakesabet a di iran dii teroon sa Siyon a So Tohan ka na dii ndato!
Pamakineg kano! Pepelalalis so manga bantabantay o siti pepamagidaida siran langon sa kapekebabaya ka so den so manga mata iran i pepekailay ko kapekesoy o Allah sa Siyon.
Pagidaida kano sa matanog sa kapekebabaya hey miyanga bibinasa a darpa sii sa Yarosalim! Ka piyakapiya o Allah a ginawa o manga pagtaw niyan na inaon iyan a Yarosalim.
Siyawaan o Allah so soti a barokan iyan sii ko kapegilaya on o kalangolangon a nasiyon na keilay o langon o pirowarowangan o doniya so kapenabet o Tohan tano.
Ganat kano ganat kano roo! Liyo kano san sa Babilon! Di kano seko ko kena a ba soti a nganin! Liyo kano san na go kano soti hey sekano a maawid ko manga kasangkapan o Walay o Allah!
Ogaid na di kano ron penggagaan lomiyo aya pen o ba kano gomanat a lagid o pepamalagoy ka pengonaan rekano so Allah na sekaniyan a so Tohan o Israil i pegipat rekano ko talikodan iyo.
Pitero o Allah a Ilaya niyo ka pegongangen so oripen aken kipangkat sekaniyan sa maporo ago tanto a kebantogan.
Madakel a inawir rekaniyan ko kiyailaya iran on ka lebi a piyakakerata a paras iyan a di so apiya antawaa a mama ago so bontal Iyan a lagid o kena a ba bontal a manosiya.
Antawaa i miyaratiyaya ko totol ami ago antawaa i kiyapayagan ko barokan o Allah?
Miyakala ko kamamasaan o Allah so oripen iyan a lagid o reti ago lagid o bekaw a mito ko mamara a lopa. Da a ba niyan kataid o di na bantogan a ba tano ron kebarayat aya pen o ba aden a ikesigi tano ko paras iyan.
Pisodi sekaniyan ago tiyalikodan o manga taw a so mama a pekeromasay ago malalayam sa kapakamboko. Datar o mama a ipekegowad milay o manga taw na miyasodi sekaniyan na inibilang tano baden a da a oked iyan.
Ogaid na so kapakamboboko tano na aya niyan kinowa ago so manga karomasayan tano na aya niyan inawidan. Inonta bo na aya kapipikira tano ron na petiyobaan sekaniyan a pendanegen o Tohan ago peperasain.
Ogaid na piyanga papalian sekaniyan sabap ko manga sala tano miyasasa sekaniyan sabap ko manga kadostaan tano piyakatana on so daneg a miyakaawid rektano sa kalilintad na miyakanggolalan ko manga pali iyan a kiyapamolongi rektano.
Lagid tano langon o manga bilibili a miyanga dadadag ka pekedeg so oman i isa rektano ko rek iyan a lalan na piyakatana rekaniyan o Allah so kadostaan tano langon.
Biyaas sekaniyan ago riyasay ogaid na da niyan bengata a ngari iyan inowit sekaniyan a lagid o nati a bilibili ko penombalian on na datar o bilibili a da den oni ko hadapan o magopaw ron na da den a ba niyan miyatero a sataga bo.
Miyadakep sekaniyan na lipas on so ontol a kokoman na da den a taw sangkoto a masa a ba miyakapamikir sa miyagetas sekaniyan ko darpa o kikaooyag sabap ko manga dosa o manga pagtaw niyan a aya kapapatotan sangkoto a siksa.
Minilebeng sekaniyan a mirarakes ko manga baradosa ago sii ko kobor o kawasa a mama apiya pen da sekaniyan den miyakasela aya pen o ba miyakatero sa kapamagakal.
Ogaid na kabaya o Allah a kiyasasaa niyan on ago kiyarasaya na apiya pen inibegay o Allah so niyawa niyan a inisoasoat sabap ko dosa na keilay niyan so manga mbawataan iyan na mapekalendo so omor iyan na makapenggolalan rekaniyan so kakitoman o kabaya o Allah.
Keilay niyan so ondas o kiyaromasay o niyawa niyan na kesoat sekaniyan on na nggolalan ko kaketokawi o madakel a taw ko maontol a oripen aken na mbelowin iyan siran a manga oontol ka keawidan iyan so manga dosa iran.
Pagidaida ka hey balek a babay a da den mbawata! Tekaw ka magidaida lalis ka sa kapekebabaya seka a da den balilita! Ka keadenan so tiyalikodan a babay sa madakel a wata a di so aden a karoma niyan a tig o Allah.
Pakaolada ngka so darpa a babalingan ka na biranga ngka on so barombarong ka di ngka teregen pakatasa ngka so manga tali niyan na pakabagera ngka so manga lapek iyan.
Ka pekalaolad ka ko kawanan ago sa diwang ketangan o kebabadan reka so pagiingedan o manga nasiyon na mbeling siran ko kiyaawaan a manga siti iran.
Di ka pekelek ka di ka den keyaan. Di ka pekedai sa inam ka di ka den pekaitoon. Kelipatan ka so kayaan ka gowani ko kangodai reka na di ngka den ketademan so kapakamboboko o ka ko kabibitowanen ka.
Ka so Mimbaal reka na aya ngka karoma so Allah a Lebi a Mabager i Ingaran iyan. So soti a Tohan o Israil i Pangangaon ka bebetowan sekaniyan sa Tohan o dalem a doniya.
Ka tiyalowan ka o Allah sa kapekakasoy ngka on a datar o karoma a inimbelag ago mararata a ginawa niyan a datar o babay a miyapangaroma ko kangodai ron a baden inipilak a tig o Tohan ka.
Inimbelag aken seka sa di bo matey ogaid na sii ko kala aken i gagaw na pekakasowin aken seka.
Sii ko kiyamborngat o gani aken na piyagna aken reka a paras aken sa sakotika bo ogaid na sii ko da a pitetamanan iyan a limo aken na ipengalinggagaw aken seka a tig o Allah a Pangangaon ka.
Giya masa ini na lagid raken o manga gawii o Nok ko kiyasepa aken sa di den kaperomanan so kapelapay o ig ko doniya ka imanto na inisepa aken a di aken seka den kerarangitan aya pen o ba ko seka mbongeti peroman.
Ka apiya pen malinog ago matempag so manga palaw ago manga bobongan na so da a ikeda iyan a limo aken na di reka nggamiten aya pen o ba kebaroba so initopa ko reka a kalilintad a tig o Allah a mala reka i gagaw.
Hey siti a peperasain a pekesogat o manga barabarat ago da karinawi na mbangonen aken peroman so manga onayan ka sa manga ala i arga a manga ator.
Mbaalan aken so manga lantawa a ka a manga robi ago so manga pintoan ka a pepamangerap a montiya ago so manga pangeleban ka a manga komara.
Pitero o Allah a Hey langon kano a kikaaawaw song kano sii ko manga ig! Na sekano a da a manga pirak iyan song kano sii na pamamasaan kano ago kan! Song kano sii na pamasa kano sa arak ago gatas a da a pirak a imbayad on!
Ino niyo penggastowi sa pirak so kena a ba pangenengken ago di niyo dii nggalebeken so di rekano pekasoat? Pakinega ko niyo ago paratiyayaa ka pekakan kano ko mapiya na kesoat so niyawa niyo o malembo a pangenengken.
Pamakineg kano na song kano raken! Pakinega ko niyo kaan maoyag so niyawa niyo! Magembaal ako sa da a ikepos iyan a kapasadan mipantag rekano ka imbegay aken rekano so totomangked a manga rakmat a initopa ko ko Daod.
Biyaloy aken sekaniyan a saksi sii ko manga taw ago nakoda ago olowan ko manga taw.
Mataan a tewagen ka so manga nasiyon a di ngka katawan na so manga nasiyon a di reka matao na penggagaan reka somong sabap ko Allah a Tohan ka a so soti a Tohan o Israil ka kagiya bigan ka niyan sa bantogan.
Mbabanoga niyo so Allah sii ko kapeketoona on pen talowi niyo sii ko karani niyan pen.
Hey baradosa na talikodi ngka so okitokit ka ago seka a marata a taw na talikodi ngka so manga pamikiran ka na sangor ka ko Allah a Tohan tano ka ipengalinggagaw niyan na mitataralo so kaperirila iyan.
Ka so manga pamikiran aken na kena a ba niyo pamikiran na so manga okitokit iyo na kena a ba ko okitokit a tig o Allah.
Ka lagid o kapakaoombaw o langit ko lopa na lagid mambo o kapakaoombaw o okitokit aken ko manga okitokit iyo ago so kapakaoombaw o manga pamikiran aken ko manga pamikiran iyo.
Lagid o oran ago so giyaw a pepanga oolog a poon sa langit a di on den kesoy ka ba iran den pepakaigi so lopa kaan katoi sa manga pereperan a pepekabegay sa oniin ko peseod ago pangenengken ko pepekan on
Na lagid oto mambo so katero a pepekapoon ko ngari aken di ini raken kesoy a ba ilang ka ipenggolalan iyan baden so kabaya aken ago pakapengosoren iyan so kaangin a inisogo aken on.
Pekaliyo kano a pekebabaya ago penggonanaon kano a lomilintad so manga palaw ago so manga bobongan na pemagidaida sa matanog ko maoonaan iyo na so langon a kayo sa kalasan na pendadaopay ko manga lima iran.
Giyai i pitero o Allah Panamari niyo so matito a kokoman ago paginontolan kano ka magaan den makatalingoma so kapenabet aken na di den ketey a kakepayag o kaontol aken.
Sayana a rarakmatan so taw a di sii dii nggolaola a sesabenar sekaniyan on komapet a so dii selasela ko Gawii a Idedeke ago di pesogok ko kokoman on a ipelidas iyan a ginawa niyan sa kanggolaola sa apiya antonaa marata.
So mananangga a ineped iyan a ginawa niyan ko Allah na o ba niyan teroa a Mataan a nggetasen ako o Allah ko manga pagtaw niyan. So mambo so kapon a taw na o ba niyan teroa a Lagid ako baden o gango a kayo.
Ka giyai i pitero o Allah So manga kapon a dii selasela ko manga Gawii aken a Idedeke ago petomo ko ikasosoat aken ago komekepit sebenar ko kapasadan aken
Na mbegan ko siran sii ko Timplo aken ago sii ko soled o manga pangeleban aken sa ipetedentadem ago da a kaposan iyan a Ingaran a di den kelipatan a tomo a di so ngaran o aden a manga wata iyan a manga mama ago manga babay.
So mambo so manga rait a ineped iran a ginawa iran ko Allah a pepanalagad siran on ago pekebabaya ko Ingaran o Allah ago pepamanimba on a so langon a dii selasela ko Gawii a Idedeke a di pesogok ko kokoman on ago komekepit sebenar ko kapasadan iyan na aya pitero kiran o Allah na
Pagowiten aken sekano ko soti a palaw aken na mbegan ko sekano sa kapipiya a ginawa sii ko Walay a pepangangarapanan raken. So manga ipesepaat iyo a pepanotongen ago so manga ipekorban iyo na ketarima sii ko aparan aken ka so Timplo aken na mbetowan sa walay a pepangangarapanan o kalangolangon a nasiyon.
So Allah a Lebi a Mamaapaar a miyanimo ko miyamangitaog a manga Israil na pitero iyan a Aden pen a penimoon aken a pagepeden aken ko siran oto a miyapanimo den.
Pitero o Allah ko manga nasiyon a Song kano sii langon a lagid o manga iila a binatang song kano sii na sakaba niyo so manga pagtaw aken hey langon kano a manga binatang sa kalasan!
So langon a olowan o Israil na manga bota a da den a sowa iran. Palaya siran lagid o manga aso a pengaw a di pekagebo pepamangiga siran a dii tetaginep a mababaya siran makatorog
Mala siran i kakan a manga aso a di den penga oosog. Manga tomatagikor siran a di pekasabot pekedegen iran langon so rek iran a manga lalan na pepanamaran o oman i isa on so kapekalaba niyan.
Pepanga ada so manga oontol na da den a ba on tomatago sa ginawa pepamatay so manga pipiya a taw na da den a ba pekasabot sa giyai i kapekelepasa ko manga oontol ko pekatalingoma a morala.
Siran oto a dii mamaginontolan na pemakasoled ko kalilintad pekadeke siran amay ka mamakaiga ko kapatay.
Ogaid na sekano a tig o Allah na song kano sii a manga wata o pangangatao sekano a mbawataan o sebo a babay a dii sondal!
Antawaa i pepagongatongaten iyo? Antawaa i pepamoliatan iyo ago pelotadan sa dila? Ba kena a manga wata kano o pepamanopak a so kiyababadan ko pepamamokeg?
Lagid o ba kano lalatogan ko kapesimbaa niyo ko manga barahala niyo sii ko atag o oman i marimpoong a kayo pepanombaliin iyo so manga wata iyo a ipekorban sii ko manga baogan sii ko atag o mamakatotowas a lakongan.
So manga barahala a ndodoo ko manga titilak a ator sii ko baogan na aya niyo bagian siran bo i kawali niyo! Oway siran i piyangododan iyo sa manga sapaat a panginginomen ago piyangowitan iyo sa manga soasoat a pangenengken. Ba aya katao niyo ron na inikasoat aken anan langon?
Tiyago iyo so manga igaan iyo sii ko manga poporo ago makaoombaw a manga bobongan a ron kano petekedeg sa di niyo dii kasebo a so di ngka dii kakorbani ko manga barahala niyo.
Tiyago iyo so ipepananadem kiran sii den ko likod o manga pintoan iyo. Tiyalikodan ako niyo ka siyawaan iyo so manga igaan iyo na tomiyabid kano ron ago piyakaolad iyo den miyakipesadanowai kano sangkai a manga dii sebo ka kiyababayaan iyo so manga igaan iran na miyailay ngka so kalelekas iran.
Somiyong kano ko katohanan a Molik sa kapesimbaa niyo ron a maawid kano sa lana na tanto kano a pikekamokamotan. Piyakasong iyo sa mawatan so manga sogo iyo a pemangiloba sa manga katohanan a kesimba niyo apiya roo ko darpa o miyamatay.
Inidokaw rekano so langon a iniokit iyo ko di niyo dii kambanog sa ped a manga katohanan ogaid na da niyo den teroa a Da den a arap on. Miyageda iyo a miyakambago kano sa bager na sabap san na da kano den kalobayi.
Antawaa i inikawan iyo ago tanto a inikalek a aya niyo raken minipamokeg ago inipakalipat a da ako niyo den tagoa sa ginawa? Ba so miyatey den a karerenek aken i kiyasabapan ko di niyo raken kipekeleken?
Sewaan aken so manga galebek iyo a pipikiren iyo a manga oontol ogaid na da a kitabang iran reka.
Lalis ka sa tanto a matanog! Nggorongen ka so sowara ngka a lagid o bogiyong! Payaga ngka ko manga taw aken so kasosopak iran a so manga dosa o manga mbawataan o Yakob!
Oman gawii na di siran dii sembayang a datar o ba siran kateterangi makatokaw ko manga lalan aken ago datar o ba siran nasiyon a dii nggolaola sa ontol a da iran den talikodi so manga sogoan o Tohan iran. Pepangnin iran raken so matito a manga kokoman na datar o ba iran ipekebabaya so kapakarani ko Tohan.
Ino kami pepowasa a tig iran a da ngka ilaya? Ino ami pepangalimbabaanen a ginawa mi a da ngka inengkaa? Na pitero kiran o Allah a Ilaya niyo man ka sii ko gawii a di niyo dii kapowasa na pepanamaran iyo so ipekesoat iyo ago peperomasain iyo so langon a gomagalebek iyo.
Aya bo a pekeondasan o di niyo dii kapowasa na so di niyo dii kapepawala ago kambobono a peperanegen o oman i isa so ped iyan sa marata a pamikiran. So kapowasa a lagid o pesowaan iyo imanto na di den kesabapan ko kapekenega ko ko manga pangni niyo sii sa kasorgaan.
Ba giyai so kapowasa a miyapili aken a so gawii a kipepangalimbabaanen o taw sa ginawa niyan a baden pendosong so olo niyan a lagid o gi ago pegiga sekaniyan sii ko manga ombi a ndiditar sa sako? Ba giyai i pembetowan iyo sa gawii a kapowasa a ikasosoat i Allah?
So kapowasa a miyapili aken na giyai potola niyo so manga patong a di ontol ago bokai niyo so manga tali o manga kokoong mbalokasi niyo so pepemegesen ago ropeta niyo so oman i kokoong.
Pakimbagianen ka ko pekeor so pangenengken ka na pangowita ngka ko walay ngka so da a kebalingan iyan a manga miskin amay ka makailay ka sa matatalandiyang na begi ngka sa manga nditaren na di ngka den telikodan so manga tonganay ngka.
Amay ka magiyoto na pekaborantak so sindaw ngka a lagid o kakepita na magaan den peretok so kakebolongi reka pengonaan reka so kaontol ka na so bantogan o Allah i pelinding reka sa likod.
Samaoto na igira a pepananalo ka na pagamponen ka o Allah igira a penggoraok ka sa tabang na peteroon iyan a Katii ako bo! O pekadaa ngka so kokoong a peroromasay ago itepelek ka so kipepanonoroon ko manga ped ago so kapepamaganta
Na o pakipembagianen ka so ipekeoyag ka ko kikaaaor ago pakaosogen ka so kikakokorangan na giyoto a pesigay so sindaw ngka sii ko maliboteng na so kadedelemi reka na pembaloy a lagid o kaoto o alongan.
Penggonanaon ka lalayon o Allah na pekasemon ka niyan ko manga pipiya a nganin sii ko mariwara a manga darpa ago pekabageren iyan so manga tolan ka. Kelagid ka o sapadan a pepakaigan piyapiya ago lagid o bowalan a di den keda so ig on.
Mbangonen peroman o manga taw ngka so manga siti a miyatey den a kiyabinasaa on na pekatindegen iran so andang a manga onayan kebetowan ka sa Pangongompiya ko Miyanga gegeba a Pangeleban ago Pangangasal ko manga Lalan a Kebalingan.
O ipetelenggen ka a ginawa ngka ko kasogoka ko kokoman o Gawii a Idedeke ago so kanggolaolaa ko ikasosoat ka ko soti a gawii aken na o mbetowi ngka so Gawii a Idedeke sa ipekebabaya ago pagadatan ka ngkai a soti a gawii o Allah a di ngka on ipenggolalan so okitokit ka ago di ngka penamaran so ikasosoat ka aya pen o ba ngka on teroa so da a oked iyan a manga katero
Mataan a so barokan o Allah na kena a ba mababa a di pekasabet aya pen o ba bengel so tangila niyan a ba di pekaneg.
Ka so manga kamarataan iyo na aya niyo minipangimbelag ko Tohan iyo ago so manga dosa niyo i pepekapagna rekano ko paras iyan kaan kano niyan di keneg.
Ka so manga lima niyo na kiyaresikan sa rogo ago so manga kemer iyo sa kamarataan so manga modol ka na dii tero sa kapamokeg na penemotemod sa bibid so manga dila iyo.
Da den a ba pendimanda ko maontol a okit da den a ba niyan ipepangokom so tito a benar. Sasanaan iyo baden so da a oked iyan a manga daowa na kapamokeg bo a di niyo dii teroon. Ipekeogat iyo so kasamok na di niyo di imbawata so kamarataan!
Lagid o ba kano pelendem sa manga orak o manga nipay ago pepangembaal sa walay a ayog a lalawa. Saden sa koman sangkai a orak na petay na amay ka maopak ai na meliyo ron so nipay!
So manga walay niyo a lalawa na di kepakay a nditaren di niyo kesapengan a ginawa niyo ko pegembaalan iyo. Manga rarata so manga galebek iyo na kapanganiyaya so dii nggolaolaan o manga lima niyo.
Pepalalagoy kano sa kapenggolaola niyo sa marata ago dii nggagaan sa kapembonoa niyo ko da a sala iyan. Tanto a manga rarata so manga pamikiran iyo apiya anda kano pesong na pepanganiyaya ago pepaminasa kano.
Di niyo katawan so okitokit a lomilintad na da a kaontol ko di niyo dii nggolaolaan. Binibid iyo so manga lalan iyo na da den a pekedeg sii a ba niyan katawi so kalilintad.
Na pitero o manga taw a Sabap sii langon na mawatan rektano so kaontol na di rektano kisampay so katito. Miinam tano sa sindaw ogaid na aya bo a pekeilay tano na so maliboteng miinam tano sa kaliwanag ogaid na sii tano bo pelalakaw ko datem.
Lagid tano o manga bota a pepangaper ko keleb di tano dii mangapap a datar o da a mata niyan. Sii ko kaoto a alongan na pekisosong tano a lagid o sii ko kagagawii igira a pekiabay tano ko manga babager a taw na datar tano o miyamatay!
Palaya tano pengenger a lagid o manga aso ago pepamangoni tano a lagid o tanto a mboboko a manga marapatik. Iinamen tano so kaontol ogaid na da den ago so kakesabet ogaid na mawatan ai rektano.
Tanto a madakel a manga sala ami ko kapegilaya ngka on ya Allah na di kami dii seksian o manga dosa mi. Di ami mipembelag so manga sala ami na kikilalaan ami so manga kadostaan ami
Ka siyopak ami seka ya Allah ago inipelaw ami tiyalikodan ami seka hey Tohan ami. Ipepangondoy ami so kapameges ago kapangelid na di kami dii tero sa manga kabokegan a ikapepeno o manga poso ami.
Sabap san na miyabogaw den so kaontol na tomitindeg sa mawatan so katito so tito a benar na minitarepang sii ko poblasiyon na di den pekasoled so kapetiis.
Mbowat ka sindaw ka ka miyakatalingoma den so solo o ka na so bantogan o Allah na lomilindaw reka!
Ilaya ngka ka so maliboteng na kikolob ko doniya ago so makapal a maliboteng na pekasapeng ko langon a taw ogaid na pelindaw reka so Allah na keilay so bantogan iyan a sisii reka.
Pemanong so manga nasiyon sii ko solo o ka ago so manga dato sii ko kasigay o kalilindawi reka.
Kayaon ka so manga mata ngka na go ka pangilailay ko mbalabala petimo so langon a manga taw ngka a pepamanong reka! So manga wata a ka a manga mama na pemakaoma a poon sa mawatan ago so manga wata a ka a babay a kisasakopon.
Sa masa oto na pekailay ka sii ago pekalangas pememesa so poso o ka ago kepeno a kapekebabaya. So kakawasaan sa ragat na kebaloy a rek ka na mapengowit reka so patemotamokan o manga nasiyon.
Madakel a onta a pemanong reka a so manga ngongoda a onta a poon sa Midiyan ago sa Ipah so langon a manga mama sa Siba na pemakaoma reka a kiaawid sa manga bolawan ago manga doka a pepakalangkapen iran so manga podi o Allah.
Mapengowit reka so langon a manga bilibili sa Kidar ago sa Nibayot a ipetelagad reka pemangisapaat siran ko aparan aken a ipesoasoat raken na pekibantog aken so kababantogan a Timplo aken.
Antonaa ngkai a manga kapal a dii melayalayag a lagid o manga gabon a pepelalayog a lagid o manga marapatik a pekesoy ko manga salag iran?
Giyanan so manga kapal a pekapoon ko manga wawatan a inged a pepanayaon iran so kapeseriat aken. Pengonaan kiran so manga kapal sa Tarsis a aawidan iran reka so manga taw ngka a poon sa mawatan a rakes o manga pirak ago bolawan iran a ipeselasela ko Ingaran o Allah a Tohan ka a so Soti a Tohan o Israil ka piyakibantog ka niyan.
Mbangonen peroman o manga rait so manga pangeleban ka na penalagad reka so manga dato iran. Apiya pen siniksa aken seka gowani ko rarangit aken na ikelimo aken seka sabap ko gagaw aken.
Lalayon den kelekaan so manga gimowa a ka a di den kelekeban ko gagawii daondaw kaan mapangowit reka o manga dato so patemotamokan o manga nasiyon.
Ka so nasiyon o di na ndatoan a di reka petelagad na kedadas tarotop den a kakebinasaa sangkoto a manga nasiyon.
So lebi a manga pipiya a kayo sa Libanon na mapengowit reka a so kayo a sipris so goo ago so sidro a ipegarta ko darpa o Timplo aken na pekibantog aken angkoto a darpa a pendapoan aken.
So manga mbawataan o siran oto a romiyasay reka na pemanong reka a peperoroko so langon a misodi reka na pemakasodiyod ko danga o ai ngka na mbetowan ka iran sa Siti o Allah a Giya Siyon a siti o Soti a Tohan o Israil.
Apiya pen kiyatalikodan ka ago inikagowad a da a ba reka pegokit na mbalowin ko seka a kababantogan sa taman sa pakataman ago ipekebabaya o manga taw ko langon a masa.
Pegeperen ka o manga nasiyon na siyapen ka o manga dato a lagid o ina a peritanen iyan so wata iyan na ketokawan ka a saken a so Allah i Pepanabet reka a so Pangangaon ka a so Mala i Gees a Tohan o Yakob.
Pagowitan ko seka sa bolawan a kena a ba tombaga ago pirak a kena a ba potaw pagowitan ko seka sa tombaga a kena a ba kayo ago so potaw a kena a ba ator. Itoro aken so Kalilintad a aya ngka olowan ago so Kaontol a aya ngka kapatas.
Di den keneg peroman so katanganiyaya sii ko inged ka aya pen o ba so kamoralaan o di na kabinasaan i ba maneg ko soled o manga temanaan ka ka mbetowan ka so manga pangeleban ka sa Kapekesabet ago so manga gimowa a ka sa Kapepodi.
Kena den a ba so alongan i solo o ka ko kadaondaw aya pen o ba ka kalindawi o olan ko kagagawii ka so Allah i solo o ka sa taman sa pakataman ago so Tohan ka i bantogan ka.
Di den sedep so alongan ka aya pen o ba pekaito so paras o olan ka ka so Allah i da a ikepos iyan a solo o ka na kepos so manga gawii ngka a kamboboko.
Samaoto na palaya den peginontolan so manga taw ngka na ketangan iran so inged sa taman sa pakataman. Siran i lonaw a miyapamola aken ago so pasad o lima ko a kepayagan ko bantogan aken.
Sisii raken so Roh o Allah a Lebi a Mamaapaar ka pinili ako niyan sa kapekalangkapa ko ko mapiya a totol sii ko manga miskin. Siyogo ako niyan sa kambolongi aken ko miyanga roropet i poso ago so kipetewatawagen aken sii ko manga biyag ko kambalokasi kiran ago so kapekaliyowa ko kikakalaboson
Ago so kapekitokawi aken sa giyai i ragon a kasebeta o Allah ko manga taw niyan ago so gawii a kaseopi o Tohan tano ko manga ridoay iran. Siyogo ako niyan sa kaperinawi ko pamikiran o siran oto a kikaboboko
Ago so kambegi ko ko kimboboko sii sa Siyon sa mataid a sangkad a isembi ko manga ombi ago so lana a kapipiya a ginawa a isembi ko dii kandiyagaw ago so nditaren a kapepodi a isembi ko rata a ginawa. Kebetowan siran sa mabager i kapagiinontolan a lagid sa kabager o manga kayo a miyapamola o Allah a kepayagan ko bantogan iyan.
Mbangonen iran peroman so andang den a miyanga bibinasa na pekaasalen iran so manga darpa a miyatey den a miyapanas ago pagompiyaan iran so miyanga gegeba a manga siti a miyalaslas den ko madakel a masa.
So manga mananangga i tegikor ko manga talon iyo a pangangayamen na so manga rait i pendado ko di niyo dii mbabasokan ago pekibir ko manga asinda niyo a obas.
So sekano peman na kebetowan kano sa manga imam ko Allah na pagingaranan kano sa pepamanalagad ko Tohan tano. Ipegeper rekano so pantiyari o manga nasiyon na ipengandag iyo so kakawasaan iran a miyakowa niyo.
Keda so kayaan iyo ka isembi on so takep a bagian ko bantogan kepos so kapepakaitoa rekano ka kebabaya kano baden ko bagian niyo. Kagiya ka maoto na dowa bagi a mapekewali niyo ko inged iyo na da a ikepos iyan a kapipiya a ginawa i kerek iyo.
Ka saken a so Allah na mababaya ko matito a kokoman ipekegowad aken so kapamanekew ago so kapakasela. Sabap ko kasasarigi raken na mbalasan ko so manga taw aken ago magembaal ako sa da a ikepos iyan a kapasadan mipantag kiran.
So kebabadan kiran na kekilala sii ko manga nasiyon na ketokawan so manga mbawataan iran sii ko manga bangsa. So langon a pekailay kiran na terimaan iran a manga taw siran a rarakmatan o Allah.
Tanto aken a ipekebabaya so Allah ikapipiya a ginawa ko so Tohan aken. Ka pinditaran ako niyan sa nditaren a kapanabet ago siyolotan ako niyan sa kimon a kaontol a datar o pengaroma a sesalay sa manga obarobar ago datar o pengaromaan a pipendaraan sa manga imbolawananan.
Sabap ko kapekebabayai aken sa Siyon na di ako pepereremek sabap ko kapekebabayai aken sa Yarosalim na di ako den ndeke taman sa somindaw so kiyapakapiya niyan a datar o sobo ago so kiyapakadaag iyan a datar o pekerab a barabad.
Hey Yarosalim keilay o manga nasiyon so kiyapakapiya ngka so langon a dato na pekailay ko bantogan ka na kebetowan ka ko bago a ngaran a so ngaran a imbeto reka o ngari o Allah.
Kelagid ka o mataid a sangkad sii sa tangan o Allah a so tobaw a dato sii sa lima o Tohan ka.
Di ka den kebetowan sa Kiyatalikodan aya pen o ba kabetowi so inged ka sa Miyapanas. Ka kebetowan ka sa Ipekebabaya o Allah ago so inged ka sa Miyapangaroma ka ikasosoat ka o Allah na mapengaroma so inged ka.
Datar o kangodaan a mama a pengaroma sa raga na so Tohan a aya reka Mimbaal na pengaroma reka na datar o mangoda a ipekebabaya iyan so pengaromaan iyan na ikebabaya ka mambo o Tohan ka.
Tiyagoan aken sa manga bantabantay so manga pangeleban ka hey Yarosalim na di siran den pepereremek ko gagawii daondaw. Sekano a pepananalo ko Allah a pepakitademan iyo ron so initopa niyan na di kano den rerenek
A di niyo sekaniyan den pekadekea taman sa mapakambeken iyan a Yarosalim ago mabaloy niyan den a siti a pepodin o dalem a doniya!
Pisepaan o Allah so kawanan a lima niyan ago so mala i kapaar a barokan iyan a tig iyan a Di den kapeparomanan o ba aken ibegay so pereperan iyo a makan o manga ridoay niyo na di den pekainom so manga rait sa bago a arak a pinggalebek iyo
Ka siran oto a peraragon ko pereperan i pekakan on na podin iran so Allah na so pererebas sa manga obas i pekainom ko arak ai sii ko lamalama o soti a darpa aken.
Liyo kano okit kano ko manga gimowa! Tiyagara niyo so lalan a pagokitan o manga taw! Mbaalen iyo mbaalen iyo sa maolad a karsada na kowai niyo sa manga ator! Pakatindega niyo so signal kaan katokawi o manga nasiyon
A initewatawag o Allah sii ko pirowarowangan o doniya a tig iyan a Teroa niyo ko manga taw sa Siyon a Ilaya niyo ka pekaoma so Allah a sebet rekano! Ilaya niyo ka so imbalas iyan na sisii rekaniyan ago so imbadal iyan na makaoonot on.
Antawaa ngkai a pepekaoma a poon sa siti a Bosrah sii sa Idomiya a miyatina sa mariga so nditaren iyan? Antawaa ngkai a ndiditar sa mataragandang a pelalakaw ko kala iyan i bager? Giyai so Allah a mala i gees sa kapenabet a ipetewatawag iyan so kapakadaag iyan.
Ino mariga so nditaren ka a lagid sa kariga o nditaren o pegegik sa obas?
Tig o Allah a Mitarambisa ako megik ko manga nasiyon a lagid o manga obas na da den a miyogop raken. Inegik aken siran ko gani aken ago liyomeg aken sii ko rarangit aken na minitarsik ko nditaren aken so manga rogo iran a minidaket ko langon o kimon aken.
Ka piyasad aken sa ginawa ko a miyakatalingoma den so gawii a kaseopi aken ko manga ridoay o manga taw aken a so ragon a kapengaona ko ko manga taw aken.
Miyangilailay ako ogaid na da den a ba pekaogop na miyamemesa ko sa da den a ba raken makapemayandeg. Sabap san na giya den a lima ko i miyakadaag na so rarangit aken i miyakapamayandeg raken.
Liyagosak aken so manga nasiyon sii ko gani aken na piyakabereg aken siran sii ko rarangit aken na inodod aken ko lopa so rogo iran.
Pemagosain aken so manga ala i limo a pinggolaola o Allah a aya on pekipodi a so langon o kamapiyaan a inirakmat iyan rektano a manga mbawataan o Israil sabap ko kapedi iyan ago da a pitetamanan iyan a gagaw niyan.
Ka pitero iyan a Mataan a manga taw aken siran a so manga wata a kena a ba mamakatipo. Na giyoto a mimbaloy sekaniyan a pepanabet kiran
Ko kalangolangon a karomasayan iran ka iaawid mambo a akal iyan. So Malaikat a pepangadap ko Allah i somiyabet kiran sabap ko gagaw niyan ago kapedi na inaon iyan siran a pesekopon iyan siran ago pegawidan ipoon ko miyanga oona a gawii.
Apiya pen oto na somiyopak siran ago piyakakerata iran a ginawa o Soti a Roh iyan. Kagiya ka maoto na mimbaloy sekaniyan a ridoay iran na giya ginawa niyan i miyakitidawa kiran.
Mandiyadi na kiyatademan o manga taw niyan so miyanga iipos a gawii a so manga gawii o Mosa a oripen iyan na inigoraok iran a Anda den so Allah a miyakagakap ko manga apo tano ko ragat a rakes o Mosa a tomatagikor kiran? Anda so tomiyago kiran ko Soti a Roh iyan
A piyakaonot iyan sii ko kawanan o Mosa so kababantogan a barokan iyan a aya miyakaopak ko ragat ko hadapan iran a minibantog iyan ai ko ginawa niyan sa taman sa pakataman
O ba ngka bo kisia so langit na manog ka a milinog ko manga palaw sii ko kamamasaan ka!
Lagid o kapetotonga o apoy ko manga otan ago so kapepakandidia niyan ko ig na panog ka sa kapakitokawi ngka ko gees ka ko manga ridoay ngka kaan pananabada so manga nasiyon ko hadapan ka!
Igira a miyanog ka gowani sa kanggolaola ngka sa manga piyakememesa a di ami mapipikir na pelinogen so manga palaw ko kamamasaan ka.
Ipoon den sa poonan na da den a ba miyakaneg o di na ba miyakasarino aya pen o ba miyakailay ko apiya antonaa Tohan a makaliyoliyo reka a dii nggalebek ko kamapiyaan o siran oto a penayaw ron.
Pegogopan ka so siran oto a mababaya maginontolan a tatanodan iran so manga okitokit ka. Kiyararangitan ka ka miyakandosa kami ogaid na initaros ami baden so di ami dii kandosa. Andamanaya den i kakesabeta rekami?
Langon kami miyadatar o taw a kiyadaleman sa hadas na so langon o manga oontol a galebek ami na lagid bo o maresik a manga togak palaya kami pekelanes a lagid o raon na pepekabayog rekami so manga dosa mi a lagid o ndo.
Da den a petelo ko Ingaran ka aya pen o ba aden a mananamar sa kakakapeti niyan reka ka piyagna a ka a paras ka sii rekami ago piyalad kami ngka ko kapaar o manga kadostaan ami.
Apiya pen oto ya Allah na seka i ama ami. Sekami i bote na seka so pangengembaal sa koden palaya kami den pasad o manga lima ngka.
Di ka tanto a pekerarangiti ya Allah aya pen o ba ngka pepananademi so manga dosa mi sa taman sa pakataman. Kapedipedi ka bo na kalimoon kami ngka ka langon kami manga taw ngka.
So manga soti a siti ngka na miyabaloy a datar o disirto apiya giya Siyon na disirto na kiyaawasan den a Yarosalim.
So soti ago mapiya i paras a Timplo ami a ron ka pepodiya o manga apo ami na miyatotong a apoy na miyanga bibinasa so langon a darpa a kiyababayaan ami.
Tig o Allah a Piyayag aken a ginawa ko ko manga taw a kena a ba raken pepangingise miyatoon ako o manga taw a kena a ba raken dii mbabanog. Sii ko nasiyon a kena a ba petelo ko Ingaran aken na pitero aken on a Katii ako bo katii ako bo.
Ogaid na so manga pagtaw aken na pekewaan aken siran a lima ko mababas a alongan manga tetegas siran i olo a manga taw a sii pelalakaw ko manga lalan a kena a ba mapiya a di iran dii nggolaolaan so rek iran a pamikiran.
Lalayon ako iran dii pakakerangiten a da a manga kaya iran a pesepaatan iran so manga barahala ko manga sapadan ago pepamanotongan sa doka sii ko manga aparan a ator.
Igira a miyagagawii na pesong siran ko manga liyang ago manga kobor sa kapemangangayi ran ko manga arowak pekan siran ko sapo o manga baboy ago peginom sa sawaw a inembaalan a karam a sapo.
Na di iran dii teroon ko manga ped a Pakawatan ka! Di ka raken pegobay ka tanto ako a soti a di seka! Ngkanan a manga taw na lagid o bel sii ko ngirong aken ago lagid o apoy a pekedeg ko mababasa alongan.
Ilaya niyo ka piyasad aken sa ginawa ko a kena a ba ako lalayon rerenek ka mbadalan aken siran sa tarotop. Imbadal aken sii ko manga bobon iran
So manga dosa iran a ndatar so dosa o manga apo iran a tig o Allah ka tomiyotong siran sa doka roo ko manga palaw ago piyagitowito ako iran sii ko manga bobongan. Sabap san na imbadal aken sii ko bobon iran so mapapatot ko miyanga iipos a galebek iran.
Ogaid na kena a ba langon siran i mbinasaan aken a tig o Allah ka igira aden pen a manga pipiya a obas a sisii ko sapingi a manga rarata on na dii teroon o manga taw a Di ngka mbinasaa ka aden pen a mapiya on na lagid oto mambo a di aken pelenganen minasa so manga taw aken ka aden pen a sisii kiran a manga totoo a oripen aken.
Na sii ko manga Israil a maaped ko mbatabataa a Yodah na pekagemaon ko ron so moriyataw a pekatangan ko manga palaw aken so piyamili aken a manga taw i makapekewali sii na roo pekabaling so manga oripen aken.
So Kapantaran a Saron na kebaloy a pepanateban o manga talon iran na giya Balintad a Akor na kebaloy a darpa a pendekean o manga pangangayamen iran ka kamapiyaan ai o manga taw aken a pepangongonotan raken.
Ogaid na so sekano ron peman a petelikod ko Allah a pepamakalipat ko soti a palaw aken ago pepamanapaat sa manga pangenengken ago panginginomen ko manga katohanan a pepekabegay kon sa Ontong ago Mapiya a Okoran
Na pagokoren aken sekano ko kambonoa rekano a pedang na palaya kano den pekadosong a penombaliin ka kagiya igira a miyananalo ako rekano na da kano sembag na igira a mitero ako na da kano pamakineg. Minggolaola kano baden sa marata ko kapegilaya ko ron na tiyomo iyo so di raken pekasoat.
Giyai i pitero o Allah So langit i korsi aken na so doniya i dadapoan ko. Antonaa walay i mapembalay niyo raken? Antonaa darpa i kedekean aken?
Ka langon ai pasad o manga lima ko ko kiyaadena ko ko langon taman a tig o Allah Ogaid na aya ikesoat aken na so taw a dii mangalimbabaan ago dii teobat ago petebaden sabap ko katero aken.
Ogaid na ndanegen aken so manga taw a piyamili iran so rek iran a okitokit ago ikasosoat iran so maresik a pesowaan iran piyakasisingay raken langon angkai a manga taw ka sii ko kipembilangen aken kiran na so dii korban sa sapi na lagid bo o miyono sa taw ago so pesepaat sa bilibili na lagid bo o lomipo ko lig a aso ago so dii soasoat sa pereperan na lagid bo o pesepaat sa rogo o baboy ago so petotong sa doka a ipepananadem na lagid bo o pesimba sa barahala.
Kagiya ka maoto na piliin aken mambo so masopiit a ikidia ko kiran na itena aken kiran so morala a ipekelek iran. Ka igira a miyananalo ako na da den a ba kiran somimbag na igira a mitero ako na da den a ba miyamakineg. Pinggolaola iran baden so marata ko kapegilaya ko ron na tiyomo iran so da aken kasoaten.
Pakinega niyo so katero o Allah hey sekano a petebaden sii ko katero iyan So manga pagari niyo a pekegowad rekano a inibowang kano iran sabap ko kapagiiklas iyo raken na piyagongatongat kano iran a tig iran a Mabantog so Allah kaan ami mailay so kapekebabaya iyo! ogaid na siran i pakapekeyaan.
Pamakinega niyo! Aden a kabobosigaw sii ko siti! Aden a pakabowing sii ko Timplo! Giyanan so oni o Allah a pembadalan iyan so manga ridoay niyan ko mapapatot kiran!
Sii ko da pen kabalilita ko babay na miyakambawata den sii ko da on pen kapakatalingoma o masakit na miyakalotad den sa bago a mama.
Ba aden a miyakaneg sa datar anan a miyanggolaola? Ba aden a miyakailay sa lagid oto? Ba kepakay a kipembawataan ko inged sii ko salongan o di na so kipelotaden ko nasiyon ko sakotika? Ogaid na so den so kiyabalilita sa Siyon na miyakambawata den sa manga wata iyan.
Ba aken mbegan so wakto a kapembawata a di aken pekaliyon so wata? a tig o Allah. Ba aken pelekebi so tiyan sii ko kapekagemaon aken ko wata? a tig o Tohan iyo.
Pangeped kano ko kapekebabaya a Yarosalim na pakapipiya kano sa sabap on hey langon kano a pekebabaya on! Kababaya kano sa mala a ped iyan sekano langon a di ron dii mboko!
Ka keritan kano ago keosog sii ko matayaan a rareb iyan tanto kano a pekainom ago kepiyapiyaan ko kala o pepekapoon on.
Ka giyai i pitero o Allah Mbembaren aken rekaniyan so kapiya i bobolos a lagid o lawasaig na pegondas on so kakawasaan o manga nasiyon a lagid o dii mbagiyaw a lawasaig keritan kano ago kesakopo o barokan iyan ago keaben sii ko bobon iyan.
Lagid o wata a dii piyapiyaan o ina iyan a pekapiyaan aken mambo a ginawa niyo na pepiyapiyaan kano sii sa Yarosalim.
Amay ka mailay niyo ai na kebabaya so poso iyo na pekarimpoong so manga lawas iyo a lagid o otan na kerinayag a so lima o Allah na pegogop ko manga oripen aken ogaid na pekitana so rarangit iyan ko manga ridoay niyan.
Ka pekaoma so Allah a oonotan o apoy a rakes o manga tanggasana iyan a lagid o sobosobo ka itena iyan so pesokeyaw a rarangit iyan ago so kapembonget iyan a sasartaan o pekedeg a apoy.
Ka nggolalan ko apoy ago so pedang iyan na pagokasan o Allah sa kokoman so langon a manosiya na madakel a penga bobono o Allah.
Siran oto a pelompiyowan iran ago pesotin a ginawa iran sa kapekasoled iran ko manga sapadan sa kasimbaa ko manga barahala on a so siran oto a pepangangan sa sapo a baboy ago manga riya ago ped pen a piyakasisingay na palaya siran den penga iiped a tig o Allah.
Katawan aken so manga galebek iran ago pamikiran na pekatalingoma so oras a katimoa ko ko manga taw ko langon a nasiyon ago bangsa na pekaoma siran ago keilay iran so bantogan aken
Ka sii ako kiran magembaal sa mala i kabarakat a nanao. Na so ped ko miyamakapagoyag on na sogoon ko ko manga nasiyon sii sa Ispaniya sa Libiya ago giya Lidiya  sii sa Tobal ago giya Grisiya ago roo ko manga wawatan a inged sa kilid a ragat a da den mamakaneg ko karirinayag aken aya pen o ba mamakailay ko bantogan aken na pemakalangkapen iran so bantogan aken sii ko manga nasiyon.
Na poon ko langon a nasiyon na pagowiten iran so langon a manga pagari niyo sii ko soti a palaw aken sa Yarosalim a aya iran den ipesoasoat ko Allah a meeda siran sa manga koda manga karo manga toyoka manga mola ago manga onta a tig o Allah. Pagowiten iran siran a lagid igira a pegowiten o manga Israil sii ko soti a pananagoay so manga pereperan iran a ipesepaat ko Allah sii ko Timplo niyan.
Na ipetoro aken pen so ped kiran a mabaloy a manga imam ago manga katib a manga Libitiyo a tig o Allah.
Lagid o ketatap ko hadapan aken so bago a manga langit ago bago a doniya a pagembaalan aken na lagid iyan mambo a ketatap so ngaran ka ago so manga kebabadan reka.
Ipoon ko isa a bago a kasebang o olan taman ko ped ago ipoon ko isa a Gawii a Idedeke taman ko ped na so manga taw ko langon a nasiyon na pemakaoma sa kasimbaa iran raken a tig o Allah.
Giyai so rikord o manga katero i Yaramiyas a wata i Hilkiyas. Isa sekaniyan ko manga imam sa Anatot sii ko inged a Baniyamin.
Minisampay rekaniyan so katero o Allah sii ko ikasapolo ago telo ragon ko kandadato i Yosiyas a wata i Amon a dato sa Yodah.
Minisampay rekaniyan peman sii ko kandadato i Yahoyakim a wata i Yosiyas na mitataros den ai taman ko ikasapolo ago isa ragon ko kandadato i Sidikiyas a wata i Yosiyas sii sa Yodah. Na sii ko ikalima olan sangkoto a ragon na miyanga bibiyag ago miyamangitaog so manga taw sa Yarosalim.
Pitero raken o Allah a
Sii ko da ko reka pen kalimbaga ko tiyan o ina a ka na pinili aken seka. Da ka pen mbawataan na inisenggay aken seka a rek aken. na initoro aken seka a nabi a makapengosiyat ko manga nasiyon.
Ya Allah a Kadnan ko a tig aken di ako matao tero ka matag ako kangodaan!
Ogaid na pitero raken o Allah a Di ngka dii teroa a matag ka kangodaan ka pekasong ka ko apiya antawaa i sogoan ko reka sa kapeteroa ngka kiran ko apiya antonaa a isogo aken reka.
Di ngka siran keleken ka mipageepeda ako ngka a pelinding reka a tig o Allah!
Na biter o Allah a barokan iyan na siko iyan so ngari aken na pitero iyan raken a Na tiyago aken den so manga katero aken sii ko modol ka.
Tatanodi ngka a imanto a gawii na mbegan ko seka sa kapaar sa kapekalangkapa ngka ko manga nasiyon ago manga ndatoan a pemadoten siran ago penggegebaan peminasaan siran ago pelaslasen a pemangonen ago pakapembekenen peroman.
Na pitero raken o Allah a Antonaa i pekeilay ngka Yaramiyas? So sapak a kayo a almondo a tig aken.
Pitero raken o Allah a Ontol so kiyailaya ngka on. Aya maana ini na pegipaten ko so katero aken kaan matangked so kakitoman iyan.
Na iniise raken peroman o Allah a Antonaa i pekeilay ngka? Tig aken a Pekeilay aken so koden a pendidi sii sa pagotaraan a makikiling sa tampar rekami.
Na pitero raken o Allah a Aya maana ini na poon sa pagotaraan na aden a kamoralaan a keodod ko langon a kibabaling ko inged.
Ka magaan aken den tawagen so langon a taw ko manga ndatoan sa pagotaraan sa kagobata iran sa Yarosalim. Pekaoma siran na tegoon o manga dato iran so manga korsi iran sii ko danga o manga gimowa iyan. Na nggobaten iran so langon o manga pangeleban ko melilibeta on na nggobaten iran pen so langon o manga inged sa Yodah.
Sangkai a okit na ndanegen ko so manga pagtaw aken sabap ko kamarataan iran. Ka tiyalikodan ako iran ago somiyapaat siran sa manga soasoat ko salakaw a manga tohan ago sominimba sa manga barahala a pimbaalan o lima iran.
Na tiyagar ka Yaramiyas! Song ka sangkai a manga taw na teroa ngka kiran so apiya antonaa i isogo aken reka. Di ngka siran keleken ka o ba ko seka baden pakalekan ko hadapan iran.
Pamakineg ka Yaramiyas! Ka imanto na biyaloy aken seka a lagid sa kabager o kokotaan a siti ago polaos a potaw ago pangeleban a tombaga kaan ka kaatowi so langon a taw ko dalem a inged taman ko manga dato sa Yodah ago so manga olowan ago so manga imam.
Na pitero raken o Allah a
Ika roo den na pakalangkapa ngka roo sa Yarosalim a Peketademan aken so kambabayorantang ka raken isako kangodaan ka pen ago so kapekebabayai ngka raken ko paganay ta pen makatepi sii ko kapegonoti ngka raken ko mitataog a kaden ko lopa a da kasaodi.
Hey Israil sa masa oto na soti ka a rek aken a lagid o keto ko manga pereperan a inisenggay raken diyaneg aken so langon a miyakasakit reka na riyaot siran a balaola. a tig o Allah
Pamakinega niyo so manga katero o Allah hey sekano a manga mbawataan o Yakob a so langon o manga mbatabataa sa Israil!
Giyai i pitero o Allah Antonaa i daway a miyatoon raken o manga apo iyo a iniawa iran raken? Miyangongonotan siran sa da a oked iyan a manga barahala na miyabaloy siran mambo a da a oked iyan.
Da iran isean a Anda so Allah a miyakaliyo rektano roo sa Misir ago miyakaagak rektano kometas ko mitataog a kaden a ron so manga disirto ago manga landeng a so komekegaw a kalopaan a tanto a maliboteng a da a taw a ba on melalag o di na keden?
Inowit aken sekano ko oodaren a lopa kaan iyo ron ikababaya so manga pangenengken on ago so ped a manga kamapiyaan. Ogaid na sii ko kiyasoledi niyo ron na piseboan iyo so lopa aken na biyaloy niyo a piyakasisingay so inged a inibegay aken rekano a kawali niyo.
So manga imam na da iran isean a Anda so Allah? So manga alim ko Kitab na da ako iran tagoa sa ginawa na miyongkir raken so manga olowan. So manga nabi na miyamangalamat sii ko ingaran o Baal na miyangongonotan siran ko manga barahala a di kiran pekatabang.
Kagiya ka maoto na teksilen ko peroman so manga pagtaw aken a tig o Allah na teksilen ko mambo so manga wata iran ago manga apo.
Song kano sa sedepan ko polo a Sipros na go niyo ilaya na sogo ka sa makasong roo sa sebangan sa Kidar kaan iyan mapariksa piyapiya o aden a miyanggolaola a lagid ai
Ba aden a nasiyon a siyambian iran so manga tohan iran apiya pen kena a ba oto tito a tohan? Ogaid na so manga pagtaw aken na pisembi iran so Kababantogan a Tohan iran ko manga katohanan a di kiran den pekatabang!
Pamemesa kano sii hey manga langit na tebeker kano a tanto a mabebengang. a tig o Allah.
Ka kagiya dowa a kamarataan a miyanggolaola o manga pagtaw aken Tiyalikodan ako iran a so bowalan a pepangoyag a ig na ba siran den komiyalot sa rek iran a manga paridi a so mabebensi a manga paridi a di ketatapan sa ig.
Kena man a ba oripen so Israil kena a ba oripen ko kinimbawataan on. Na inoto sekaniyan dii tebani o manga ridoay niyan?
Ginggeran iran sekaniyan a lagid o manga arimaw inikorot iran so manga lago iran sa kapakataban. Liyaslas iran so inged iyan na miyanga tototong so manga siti niyan a kiyaawaan den.
So pen so manga taw a poon sa Mimpis ago Tapanis na inopawan iran so poro o olo ngka hey Israil.
Ba di ini minisabap ko manga miyanggolaola ngka ko kiyatalikodi ngka ko Allah a Tohan ka apiya sii ko di niyan reka dii kanggonanaowa ko lalan iyan?
Antonaa i gona reka o kasong ka sa Misir a pekitabang ko manga Imisiren? Na antonaa i gona reka o kasong ka sa Asiriya a pekitabang ko manga taw sa Asiriya?
So bo so kamarataan ka i magonay reka domaneg na so kiyatalikodi ngka raken i magonay reka mbonget. Na keilay ngka ago kesabot o ay karata ago kapait o kiyaawai ngka ko Allah a Tohan ka ago so kiyada o kalek ka raken a tig o Kadnan a so Lebi a Maporo a Tohan.
Pitero o Allah a O mimbelag o mama so karoma niyan na o magawa rekaniyan so babay ago makipengaroma sa salakaw a mama na di niyan den kebalingan so miyaona a karoma niyan. O magiyoto na keseboan sa tarotop so dalem a inged. Ogaid na seka hey Israil na miniring ka sa sondal ko madakel pepangabaya reka. Na andamanaya i kapipikira niyo sa kapekakasoy ngka raken?
Langag ka na go ngka ilaya so poro o manga bobongan. Ba aden a darpa a da ka on kaseboi ko di ngka dii kasina ko salakaw a manga tohan? Nanayaon ka siran a lagid o sondal a moontod ko kilid a lalan o di na lagid o tanganiyaya a pepamagayan roo ko disirto ko kapanekewan iyan. Kiyaseboan ka so inged ko kasosondal ka ago kamarataan.
Giyanan i sabap a miyaren so oran taman ko tarintik sii ko pangolaon. Apiya pen oto na mategas ka pen i olo a datar o sondal na di ngka den ikeya so pinggolaola ngka.
Ogaid na imanto na di niyo raken dii teroon a Seka i ama aken a so ginawai aken ipoon ko kawawatai raken.
Kena a ba tatap so gani ngka kena a ba dayon sa dayon so rarangit ka raken! Giyanan i pitero o ka hey Israil ogaid na pepanabenar ka baden nggolaola sa marata.
Sii ko kandadato o Dato Yosiyas na pitero raken o Allah a Miyailay ngka so pinggolaola o Israil a so babay a di toman sa pasad? Sii ko oman i maporo a bobongan ago sii ko atag o oman i marimpoong a kayo na miniring sekaniyan sa sondal ko kapesimba niyan sa manga barahala.
Na miyapikir aken a sii ko oriyan o kiyanggolaolaa niyan sii langon na kesoy sekaniyan raken bo. Ogaid na da den kasoy na so di toman sa pasad a pagari niyan a so Yodah na miyailay niyan ai.
Miyailay niyan pen a inendaan aken so Israil ago bigan aken sa sorat sa kapakambelag sabap ko kiyatalikodi niyan raken ago so di niyan dii kasina. Na oriyan o kiyailaya niyan sii na so di toman sa pasad a pagari niyan a Yodah na da den malek na misondal mambo.
Na sabap sa da niyan den kayaan so kasosondal iyan na piseboan iyan so inged a nggolalan ko di niyan dii kasina ko manga barahala a inembaalan a ator ago kayo.
Na sii sangkai langon a miyanggolaola niyan na so pagari o Israil a so di toman sa pasad a Yodah na kena a iklas so kiyakasoy niyan raken ka baden dii magomanta a pitero o Allah.
Na pitero raken pen o Allah a Apiya pen tomiyalikod raken so Israil na minos sekaniyan i kasalaan a di so pepanaliba a Yodah.
Na ika roo den na pakalangkapa ngka angkai a manga katero ko manga pagtaw aken a Israil Giyai i pitero o Allah Hey Israil a di toman sa pasad na kasoy ka raken. Di aken seka den pagilain a rarangit ka makalimoon ako man a tig o Allah na kena a ba taman sa pakataman so rarangit aken.
Tarimaa ngka baden a miyakasela ka ka somiyopak ka ko Allah a Tohan ka na omanoman ka mangabaya sa salakaw a manga tohan sii ko atag o oman i marimpoong a kayo na da ngka pakinega so manga katero aken a tig o Allah
Hey dii teridadag a manga taw na mbalingan kano raken a tig o Allah ka saken i tito a kadnan iyo. Kowa ko rekano sa nggagisa ko oman i siti ago ndodowa ko oman i mbatabataa na pagowiten ko sekano sa Siyon.
Mbegan ko sekano sa manga olowan a mapaparatiyaya raken na tegikoren kano iran a nggolalan ko katao ago ongangen.
Sii sangkoto a manga gawii amay ka tanto kano a miyakandakel sii ko inged iyo a tig o Allah na di den pagaloin o manga taw so Kaban sa Kapasadan o Allah. Di iran den oto pipikiren aya pen o ba iran katademi. Di iran den oto kailangan aya pen o ba siran mbaal sa ped.
Sangkoto a masa na giya Yarosalim na mbetowan sa So Korsi o Allah na pelimolimod roo so langon o manga nasiyon sa kambantoga iran ko Ingaran o Allah. Di iran den pegonotan so mategas ago marata a manga poso iran.
Sii sangkoto a manga gawii na keisaisa so Yodah ago so Israil na pemagepeda siran gomanat ko inged sa pagotaraan na kesoy siran ko lopa a inibegay aken ko manga apoapoan iran a aya iran kawali.
Pitero o Allah a Hey Israil tanto aken a ikebabaya so kiseyanen aken reka sa tito a wata aken ago so kambegi aken reka sa mapiya a lopa a so lebi a mapiya a lopa a mapekewali o apiya anda ko manga nasiyon. Aya miyapikir aken na mbetowan ako ngka sa Ama a di ako ngka den telikodan.
Ogaid na tinipo ako niyo hey Israil! Somiyayan ka sa babay a da niyan tomani sa pasad so karoma niyan a tig o Allah.
Aden a bogembog a pekeneg ko kipapayasan a poro o manga bobongan. Giyanan so kapenggoraok ago so kapepangangampedian o manga Israil ko manga tohan iran ka binibid iran so manga okitokit iran ago piyakalipatan iran so Allah a Tohan iran.
Hey sekano a tomiyalikod a manga taw na kasoy kano raken ka bolongan ko so dii teridadag a manga poso iyo. Teroa niyo a Oway kesoy kami reka ka seka i Allah a Tohan ami.
Katawan ami a so pakabowing a kapesimba ami ko manga barahala sii ko manga bobongan ago manga palaw na da a minitabang iyan rekami. Matamataan a aya bo a pekatabang ko Israil na so Allah a Tohan ami.
Ipoon ko kawawatai rekami na so kapesimbaa mi sangkoto a piyakayaya a katohanan a Baal na miyalengan iyan so langon a pindokawan o manga lokes ami a so manga talon ami a manga bilibili ago sapi ago so manga wata ami a manga mama ago manga babay.
Pitero o Allah a O kebaya kano tomalikod ko piyakayaya a manga okitokit iyo hey Israil na disomala a kasoy kano raken. Disomala a ipelebad iyo so piyakasisingay a manga barahala niyo ko pangilailayan aken ago di ka den peteridadag
Na disomala so kateroa ngka ko tito a benar so maontol ago so matito igira a ipesepa a ka so Ingaran o Allah. O nggolaolaa ngka ini na pemangnin raken o manga nasiyon a kerakmatan siran a datar iyo na mbentogen ako iran.
Giyai i pitero o Allah ko manga taw sa Yodah ago Yarosalim Ndadowa niyo so mategas a lopa ko manga poso iyo! Di niyo seoden so oniin iyo ko manga soroken.
Sotia niyo raken so manga ginawa niyo papasa niyo so langon a manga rarata ko manga poso iyo hey sekano a manga taw sa Yodah ago kibabaling sa Yarosalim! O di niyo ai nggolaolaa na pemborngat so gani aken a lagid o pesokeyaw a apoy sabap ko manga rarata a pinggolaola niyo na kerab ai a da den a ba on pekapareng.
Pakalangkapa niyo sa Yodah ago panawatewagen iyo sii sa Yarosalim a Pakaoniya niyo so bogiyong ko dalem a inged! Lalis kano sa matanog na teroa niyo a Timotimo tano! Somong tano ko kikokotaan a manga siti!
Bayaon iyo so pandi a toos sa kasong sa Siyon. Palalagoy kano roo mamagapas! Di niyo sendoden! Ka magowit ako sa morala a poon sa pagotaraan a so piyakalekelek a kabinasaan.
Lagid o arimaw a lominiyo den ko lekowa iyan na so pepaminasa ko manga nasiyon na miyakaganat ko darpa iyan. Pekaoma sekaniyan sa kapelaslasa niyan ko inged iyo. Penga bibinasa so manga siti niyo a da den a ba on mbaling.
Sabap san na solot kano sa sako. Mboko kano a dii ndidiyagaw a di niyo dii teroon a Da pen lenggaw so pekerab a rarangit rektano o Allah.
Amay ka manggolaola ini a tig o Allah na kedaan sa kawaraw so dato ago so manga olowan ketekawan so manga imam na ketengang so manga nabi.
Na pitero aken a Ya Allah a Kadnan ko mataan a piyagakalan ka so manga taw sa Yodah ago giya Yarosalim. Pitero o ka a Kelinding kano ogaid na imanto na miiilil den so pedang ko bakerang ami.
Sii Sangkoto a oras na peteroon o Allah ko manga taw sa Yodah ago sa Yarosalim a Aden a pekalowis a ndo a poon ko disirto a sember ko manga pagtaw aken. Kena ini a ba matag sambesamber a pepekapalid ko okap
Ka tanto den a mabager a ndo a di giyoto a pekapoon raken ka imanto na saken den i tena ko kandanega ko kiran.
Ilaya niyo! Pegagaw sii den so ridoay a lagid o manga gabon. Pepekaoma so manga karo niyan sa katidawa a lagid o sobosobo na so manga koda iyan na magaan a di so manga darayo. Kemoralaan tano! Kebinasa tano!
Hey manga taw sa Yarosalim lompiyowi niyo sa marata so manga poso iyo kaan kano masabet. Ay katey pen a kipeterosen iyo ko marata a pamikiran iyo?
So manga siyogo a poon sa inged a Dan ago poon ko kapalawan sa Ipraim na pepekalangkapen iran so kakemoralai rekano.
Di iran dii teroon a Panawatewagen iyo sa Yarosalim ago sii ko melilibeta on a manga nasiyon a Makatatalingoma so dii nggogobat ko manga siti a poon ko mawatan a inged. Pelalalis siran sa kapakipetidawa iran ko manga siti sa Yodah.
Pelikopan iran a Yarosalim a lagid o manga magiipat ko mbabasokan sabap sa somiyopak raken so manga taw niyan  a tig o Allah.
Hey Yodah piyakatana a ka ini ko ginawa ngka a nggolalan ko manga olaola ngka ago manga galebek. Giyai so daneg a mapapatot reka na sayana ini a mapait! So kasakit iyan na melambas taman ko poso o ka!
Aidaw! Aidaw! Tanto a masakit so poso aken! Di ako dii makapelikoay ko kapakamboboko aken! Lagid o pembowayon so poso aken. Di ako pekarenek ka pekeneg aken so oni o bogiyong ago so manga lalis sa katidawa.
Pekeilay aken a petondotondog so manga morala a miniarong ko kiyalaslasa ko dalem a inged. Tekaw den a miyanga bibinasa so manga barombarong ami sii ko sakotika na miyanga kikisi so manga rending iran.
Ay katey pen a kapekeilaya ko ko manga pandi sa katidawa o manga ridoay ago so kapekenega ko ko oni o manga bogiyong iran?
Somimbag so Allah a Mapenggolaola ini ka so manga pagtaw aken na manga lalong di ako iran katawan. Lagid siran o da a manga lalag iyan a manga wata a da a sabot iran. Mapasang siran ko kanggolaola sa marata ogaid na di siran matao nggolaola ko mapiya.
Inilay aken so doniya na da a mambobontal iyan ago da a matatago on lomiyangag ako sa langit na da a ba on maliwanag.
Inilay aken so manga palaw na pepanga kokokog siran na pekisibesibeg so langon o manga bobongan.
Miyangilailay ako na miyailay aken a da den a manosiya na miyamakalayog den sa mawatan so langowan a manga papanok.
Pitero o Allah a Pagenebeneb kano ko manga lalan sa Yarosalim pangilailay kano ko mbalabala na pariksaa niyo sisika niyo so manga peketimoan sa taw. O aden a matoon iyo a sakataw bo a dii nggolaola sa maontol ago mananagontaman raken maratiyaya na di aken siksaan angkai a siti.
Apiya pen di iran dii teroon a Matamataan ko kaooyagoyag o Allah na so di iran dii sepa na di benar.
Ya Allah ba di so katoman sa pasad i di ngka dii mbabanogen? Siniksa a ka ngkai a manga taw ogaid na da iran tagoa sa ginawa bininasa ngka siran ogaid na minda siran o ba mapakaontol. Piyakategas iran so olo iran a mategas a di so ator na minda siran tomalikod ko manga dosa iran.
Aya katao ko ron na Mataan a so bo so manga miskin ago da a manga sowa iyan i dii nggolaola sa datar aya. Di siran dii melalolalong ka kagiya di iran kawatan so ipapaliyogat kiran o Allah o di na so manga sogoan o Tohan iran.
Sabap san na song ako ko manga olowan na makipembitiyarai ako kiran. Matatangked a katawan iran so ipapaliyogat kiran o Allah a so manga sogoan o Tohan iran. Ogaid na palaya siran den somiyopak ko kandadatoi kiran o Allah na di siran on pengongonotan.
Kagiya ka maoto na mbonoon siran o arimaw a poon sa kalasan mbinasaan siran o maila a aso a poon ko disirto na pemagayanan siran o lako ko liyo o manga siti iran a pesekisi ko apiya antawaa a meliyo roo ka minitaralo so kiyasopak iran na omanoman siran tomalikod ko Tohan.
Na iniise o Allah a Andamanaya i kapelepasa ko ko kandanega reka hey Yarosalim? Tiyalikodan ako o manga taw ngka ago misepa siran ko ingaran o manga tohan a kena a ba tito a Tohan. Apiya pen inibegay aken kiran so langon a ipekeoyag iran na misina siran a dii makipelomameka ko manga sondal.
Lagid siran o manga lilimegas a mama a koda a tanto a perakagan a so oman i isa kiran na pekekegen iyan so karoma o siringan iyan.
Ba di patot a kandanega ko kiran sabap roo? a pitero o Allah. Ba di patot a kipeseopen ko ko ginawa ko sa datar oto a manga taw?
Neba niyo so manga asinda a Israil ago giya Yodah na go niyo paminasaa ogaid na di niyo bo terotopa so kapeminasaa niyo ron. Pamotola niyo so manga sapak iran ka kena ini a ba rek o Allah.
Ka so manga taw sa Israil ago sa Yodah na minitaralo a da ako iran tomani sa pasad a pitero o Allah.
Mipelaw angkai a manga taw ko katero o Allah ka pitero iran a Da a penggolaolaan iyan! Da a kitana rektano a pekabinasa di tano den pekaokit ko katidawa o di na taon.
So manga katero o manga nabi na matag baden ndo kena a ba so katero o Allah i pepayagen iran na makatana kiran so manga morala a pekealamat iran!
Kagiya ka maoto na pitero raken o Allah a so Tohan a Lebi a Mamaapaar a Hey Yaramiyas kagiya pitetaro ini angkai a manga taw na mbelowin ko so manga katero aken a lagid o apoy a sisii ko ngari i ka na mbelowin ko angkai a manga taw a lagid o itagon a peketotong o apoy ago pekepos.
Hey manga taw sa Israil a pitero o Allah Pagowitan ko sekano sa nasiyon a poon sa mawatan a nggobat rekano a so andang ago mabager a nasiyon a so manga taw a di niyo katawan so basa iran ago di niyo seboten so manga katero iran.
Langon siran manga wawaraw a sondaro a pepekapatay so manga gasa iran.
Pelenganen iran so penga raragon iyo ago manga pangenengken pemonoon iran so manga wata iyo a manga mama ago manga babay sombaliin iran so manga talon iyo a bilibili kambing ago manga sapi na mbinasaan iran so manga asinda niyo a obas ago manga kayo a higos. Nggebaan iran so kikokotaan a manga siti a sasarigan iyo.
Ogaid na apiya sii sangkoto a manga gawii na di aken terotopen minasa so manga pagtaw aken a pitero o Allah.
Na amay ka ipagise iran a Ino rektano ai langon penggolaolaa o Allah a Tohan tano? na teroa ngka kiran Yaramiyas a Sabap sa tiyalikodan iyo sekaniyan ago miyangongonotan kano baden ko salakaw a manga tohan sii ko inged iyo na imanto na kapenalagadan iyo so manga mananangga sii ko inged a kena a ba niyo rek.
Panawatewagen ka angkai a katero ko manga mbawataan o Yakob ago pakalangkapa ngka sii sa Yodah
Pamakinega niyo ai sekano a manga lalong ago da a lalag iyan a manga taw a aden a manga mata niyan ogaid na di pemakailay ago aden a manga tangila niyan ogaid na di pemakaneg.
Ba di patot a kipekeleken iyo raken? a pitero o Allah. Ba di patot a kapenanabada rekano sii ko hadapan aken? Saken i mitad ko peted a temanaan o ragat a so tanitiyasa a temanaan a di den kelepas. Apiya pen pekala so manga begel na di iran ai kegaga na apiya pen pendaleg na di den pekalepas ko temanaan.
Ogaid na giyangkai a manga taw na manga tetegas i olo ago pepamanopak i poso Miyamanilay siran ago inawaan ako iran.
Da iran teroa sa ginawa iran a Ikalek tano so Allah a Tohan tano ka sekaniyan i pembegay rektano sa oran igira a pangoran ago mosim a kapeseod ago petengkeden iyan rektano so pekeragon ko oman ragon.
So manga karataan iyo i miyakasapar rekano sangkai a manga rakmat so manga dosa niyo i miyakarampas rekano sangkai langon a kamapiyaan.
Aden a manga rarata a mama ko manga pagtaw aken a pepamagayan a lagid o pesikem sa manga papanok. Petean siran sa pekapatay a manga litag a indakep ko manga taw.
Lagid o doreng a mapepeno a papanok a miyanga sisikem na mapepeno mambo so manga walay iran a miyanga tetaban iran a nggolalan ko kapanaliba. Giyanan i okit a kiyabaloy iran a kawasa ago manga ala i gees
a lalayon pepanga oosog ago pepanga oolitan. Da den a pitetamanan o manga rarata a galebek iran di iran ipemayandeg so manga ilo ko dii kokoman kaan mapakabenar na di iran imbegay ko manga miskin so kabenar iran.
Ba di patot a kandanega ko kiran sabap roo? a pitero o Allah. Ba di patot a kipeseopen ko ko ginawa ko sa datar oto a manga taw?
Aden a pakabengang ago piyakalekelek a miyanggolaola sii ko inged
So manga nabi na pepangalamat sa di benar so manga imam na aya ipendato iran na so rek iran a kabaya na pekebabayaan o manga pagtaw aken angkai a masosowa! Ogaid na antonaa i penggolaolaan iyo sii sa kaposan?
Ipalagoy niyo a manga ginawa niyo hey manga taw sa Baniyamin! Palagowi niyo a Yarosalim! Pakaoniya niyo so bogiyong roo sa Tikowa! Biyag kano sa apoy a signal roo sa Bit Hakirim! Ka magaan den makatalingoma so balaola a pekapoon sa pagotaraan a so mala a kabinasaan.
Hey Yarosalim lagid ka o miyakataitaid ago pembayongen a wata aken ogaid na mbinasaan ko seka.
Sondolan ka o manga dato a rakes o manga sondaro iran ipelikop iran reka so manga kampo iran na petebanen o oman i isa kiran so kebabayaan iran.
Peteroon iran a Tiyagar tano makitidawa sa Yarosalim! Itano roo gobaten tano ko keoto a alongan! Ogaid na ilaya niyo man ka magaan den maipos so maliwanag na pesembi den so maliboteng.
Sabap san na gomobat tano ko kagagawii niyan ago binasaan tano so manga kota iyan!
Mapenggolaola ini ka inisogo kiran o Allah a Lebi a Mamaapaar a Pamata kano sa manga kayo na go kano mbaal sa manga tambak a ipelikop ago inggobat sa Yarosalim. Ka pitero o Allah a Disomala a madaneg angkai a siti ka mapepeno ini a kapangarasi.
Lagid o bowalan a pemboraya on so ig iyan na pemboraya mambo sangkai a siti so kamarataan iyan. Sii rekaniyan pekeneg so oni o kapanganiyaya ago kabinasaan na so paniyakit iyan ago manga pali na sii lalayon ko kapekeilaya ko ron.
Hey manga taw sa Yarosalim tagoa niyo sa ginawa so lalangan aken rekano ka o di na telikodan ko sekano ago pelaslasen ko so inged iyo sa taros a da a sakataw bo a ba on den pekabaling.
Na pitero raken o Allah a Lebi a Mamaapaar Siran oto a penga lalamba sii sa Israil na pengosipen a lagid o manga obas sii ko waged. So peropo ko manga onga niyan na peperosen iyan peroman so manga sapak iyan.
Na somimbag ako a Antawaa i kelalangan aken? Antawaa i pekineg raken? Inolen iran so manga tangila iran kaan siran di pemakaneg. Ilaya ngka ka di iran dii sodiin so katero o Allah di iran ai kebabayaan.
Sabap roo ya Allah na so rarangit ka na aya raken mambo mipepeno na di aken ai keren. Na pitero o Allah a Pakapemborngaten ko so rarangit aken ko manga wata sii ko manga lalan ago sii ko malilimod a manga kangodaan na kirakes sii mambo so manga kekaromai ago so manga lokes ago so siran oto a minitolod so idad iyan.
So manga walay iran na kepalad ko salakaw a manga taw a lagid mambo o manga lopa iran ago manga karoma ka ndanegen ko so manga taw a kibabaling sangkai a inged a pitero o Allah.
Ipoon ko mababa na taman ko maporo na palaya siran mala i napso apiya so manga nabi ago so manga imam na ndatar siran a palaya den pepanalimbot.
Pemolongan iran so pali o manga pagtaw aken a lagid o ba matag garas. Mapiya mapiya so langon taman a di iran dii teroon apiya pen igira a kena a ba mapiya so langon taman.
Ba siran miyaya sabap sangkai a piyakagowagowad a miyanggolaola iran? Da da siran den maya apiya maito bo di siran matao mamamala. Sabap san na pematay siran a lagid o manga ped a miyamatay den Imbaba siran amay ka ndanegen ko siran a tig o Allah.
Pitero o Allah ko manga pagtaw niyan a Tomitindeg kano ko mbalakaan o lalan kagiya ka maoto na pamimikirana niyo so pegokitan iyo. Iseen iyo so makapantag ko andang a manga lalan iseen iyo o anda so lalan a ipesong ko kamapiyaan na kedega niyo ai ka kekowa niyo so kapakadeke o manga ginawa niyo. Ogaid na pitero iyo a Di ami anan kedegen.
Tomiyoro ako sa manga sirino a pekaiktiyar rekano a pitero iran a Pakinega niyo so oni o bogiyong a pekaiktiyar rekano! Ogaid na pitero iyo a Di ami pekinegen. 
Sabap sii na pitero o Allah a Pamakineg kano hey manga nasiyon! Ilaya niyo hey manga saksi o antonaa mapenggolaola angkai a manga taw.
Pamakineg ka hey doniya! Telembaan aken sa morala angkai a manga taw a aya ko kiran indaneg sabap sa da iran paratiyayaa so manga katero aken ago inisili iran so manga sogoan aken.
Antonaa i bali raken o manga doka a poon sa Siba a pegowiten iran raken o di na so manga borok a poon sa mawatan a inged? Di aken terimaan so petotongen iran a ipenapaat na di aken ikesoat so manga korban iran.
Kagiya ka maoto na giyai i pitero o Allah Pekirepang ago pekioteng aken angkai a manga taw. Pematay den so manga lokes ago so manga wata a rakes o manga ginawai iran ago manga siringan.
Giyai i pitero o Allah Aden a pekatalingoma a manga sondaro a makapopoon ko inged sa pagotaraan a so mabager a nasiyon a ndodoo sa mawatan a pekaoma a makipetidawa rekano.
Kikagogomaanan siran sa manga pana ago manga bangkaw manga rarangit siran a da a ba iran kapedi. Pendagedeb siran a lagid o ragat sii ko kakokoda iran. Pekaoma siran a titiyagar sa katidawa sa kanggobata iran reka hey Yarosalim!
Miyaneg tano so manga totolan makapantag kiran a tig o manga magiinged sa Yarosalim na kiyadaan tano sa bager. Riyaot tano a kalek ago masakit a lagid sa kasakit o pembaliliten a babay.
Di tano pekaraw somong ko manga pangomaan aya pen o ba tano pagenebeneb ko manga lalan ka kasasandiyataan sa pedang so ridoay na aden a piyakalekelek ko mbalabala.
Pitero o Allah a Hey manga pagtaw aken nditar kano sa sako ago tembalilid kano ko ombi. Mboko kano sa mapait a kandidiyagaw a datar o piyatayan sa botong a wata ka magaan so magaan na pekatalingoma rekano so pepaminasa a manga sondaro!
Hey Yaramiyas biyaloy aken seka a lagid o pepangori sa potaw a sisii ko manga pagtaw aken kaan ka katokawi ago katepengi so manga okitokit iran.
Langon siran manga tetegas i olo a manga taongkir a lalayon pepamaganta. Mategas siran a lagid o tombaga ago potaw palaya siran pepamanakoto.
Minitaralo so kayaw o apoy ko tonaga ogaid na di den ketonag ago keda so tangis o pirak. Da a gona niyan so lalayon kapegoria ko manga pagtaw aken ka di kiran den kekowa so manga rarata a taw.
Na pitero o Allah ki Yaramiyas a
Tindeg ka ko gimowa o Timplo o Allah na pakalangkapa ngka roo angkai a katero Hey langon kano a manga taw sa Yodah a pegokit sangkai a manga pintoan sa kapesimbaa niyo ko Allah na pamakinega niyo so katero o Allah.
Giyai i pitero o Allah a Lebi a Mamaapaar a Tohan o Israil Alina niyo so manga okitokit iyo ago pakatitoa niyo so di niyo dii nggolaolaan ka pakapeginetaon ko sekano pen sangkai a inged.
Di niyo den serigi so kapanaliba a manga katero a Malilinding tano ka sisii so Timplo o Allah! Sisii so Timplo o Allah! Sisii so Timplo o Allah!
Disomala a kaalina niyo ko manga okitokit iyo ago so di niyo dii nggolaolaan. Pakaontola niyo so ipekidia niyo ko manga ped iyo.
Di niyo den pegotobi so kabenar o manga mananangga so manga ilo ago so manga balo ago di niyo den pemonoa so da a manga sala iyan sii sangkai a inged. Di kano den simba sa salakaw a manga tohan ka ikebinasa niyo ai.
O tomana niyo ai langon na pakapaginetaon ko sekano pen sangkai a inged a inibegay aken ko manga apoapoan iyo a kedenan iran sa taman sa pakataman.
Ogaid na ilaya niyo man ka ba niyo den sasarigi so di benar a manga pamikiran a di rekano den pekaogop.
Ba aya pipikiren iyo na makapemanekew kano makapemono makapesina makapemokeg ko di niyo dii kasepa makapenapaat ko katohanan a Baal ago makapemanimba ko salakaw a manga tohan a di niyo katawan
Na go kano sii bo makapemanong a pemanindeg ko hadapan aken sangkai a Timplo a pesimbaan raken a peteroon iyo a Malilinding tano! a malilinding kaan iyo pekitaros so langon angkai a piyakasisingay a sowasowai?
Ba niyo pipikira a giyangkai a Timplo a pesimbaan raken na tapoka o manga tekew? Ilaya niyo man ka sisimaan ko so langon a di niyo dii nggolaolaan! a pitero o Allah.
Na song kano sa Siloh a aya paganay a darpa a pinili aken a ron ako kesimba na ilaya niyo o antonaa i inikidia ko ron sabap ko kamarataan o manga pagtaw aken a Israil.
Sii ko di niyo dii kanggolaolaa langon sangkai a manga dosa na apiya miyakapira ko sekano den katapaosi na da niyo pakinega. Minda kano raken somembag sii ko kiyatalowi ko rekano.
Kagiya ka maoto na mbinasaan ko imanto angkai a Timplo a pesimbaan raken a sasarigan iyo a pekalinding rekano. Mbinasaan ko angkai a darpa a inibegay aken rekano ago so manga apoapoan iyo a datar o kiyabinasaa ko sa Siloh.
Mbogaon ko sekano sii ko kamamasaan aken a datar o inikidia ko ko langon o manga pagari niyo a manga Israil.
Na pitero raken o Allah a Hey Yaramiyas di ngka pengangarapanen angkai a manga taw. Di ka raken penggoraok aya pen o ba ako ngka akoli sabap kiran. Di ako ngka pengangampediani sa kasabeta ko kiran ka di aken seka pemakinegen.
Ba ngka di pekeilay so di iran dii nggolaolaan roo ko manga siti sa Yodah ago sii ko manga lalan sa Yarosalim?
Dii mangitagon so manga wata na dii magapoy so manga mama na dii tiyagar so manga babay sa arina a pagembaalan a paan a ipesepaat iran ko katohanan a pembetowan iran sa Bai sa Langit. Pesepaat siran pen sa manga panginginomen ko ped a manga katohanan sa kaperataa iran sa ginawa ko.
Ogaid na ba so ginawa ko i peperataan iran? a tig o Allah. Ba di aya pepekasakitan ago pepekadapanasen iran na giya ginawa iran?
Kagiya ka maoto na giyai i pitero o Tohan a so Kadnan So pesokeyaw a gani aken na pemborngat sangkai a darpa. Itelemba aken ai sii ko manga manosiya ago so manga pangangayamen sii ko manga pakayokayowan ago so manga pereperan. Pekatotong so rarangit aken a lagid o apoy a di den kepareng.
Giyai i pitero o Allah a Lebi a Mamaapaar a so Tohan o Israil Di aken den ikesoat so manga ipesepaat iyo a petotongen a isesenggay raken! Tekai niyo den oto a rakes o sapo o manga korban a mapaparo a ken iyo!
Ka sii ko gawii a kiyapakaliyowa ko sa Misir ko manga apo iyo na da aken siran begi sa manga sogoan mipantag ko petotongen a manga ipesepaat ago manga korban.
Ka aya inisogo aken kiran na Paratiyayaa ko niyo kaan ako pekabaloy a Tohan iyo na sekano i pekabaloy a manga pagtaw aken. Na paginetaon iyo so langon o manga okitokit a ipesogo aken rekano kaan mapiya kano i bobolos.
Ogaid na da iran pakinega aya pen o ba iran tiyago sa ginawa ka ba iran baden inonotan so manga baya a ginawa o mategas ago marata a manga poso iran. Na baden miyakala so karataan iran a da den makaito.
Ipoon ko kiyaawai o manga apo iyo sa Misir taman imanto na gawii gawii den na lalayon aken rekano pesogoon so manga oripen aken a manga nabi.
Ogaid na da ako pamakinega o manga pagtaw aken aya pen o ba iran tiyago sa ginawa. Na baden minitaralo so kategas iran i olo na minggolaola siran sa lebi pen a marata a di so manga apo iran.
Na pitero raken o Allah a Amay ka teroon ka kiran ai langon Yaramiyas na di ka iran pekinegen. Amay ka tawagen ka siran na di siran sembag.
Teroa ngka kiran a Giyai so nasiyon a da iran paratiyayaa so Allah a Tohan iran aya pen o ba iran tiyarima so kiyaparintaa niyan kiran. Miyada kiran so kaparatiyaya di iran den pagaloin so makapantag on.
Mboko kano hey manga taw sangkai a nasiyon. Potoli niyo so manga bok iyo na go niyo lebaden. Ndiyaga kano sii ko poro o manga bobongan ka inikagowad ago tiyalikodan o Allah angkai a manga taw a pekerarangitan iyan.
Tiyalikodan ko siran sabap sa miyakanggolaola so manga taw sa Yodah sa marata sii ko kapekeilaya ko kiran a tig o Allah. Piyakatindeg iran so piyakasisingay a manga barahala iran sii ko Timplo a pesimbaan raken na piseboan iran.
Sii sangkoto a masa a tig o Allah na so manga tolan o manga dato sa Yodah ago so manga olowan on a lagid mambo o manga tolan o manga imam ago so manga nabi a rakes o manga tolan o manga taw sa Yarosalim na keloten ko kokoboran kiran.
Keyaren siran ko lopa ko bansayan sa alongan so olan ago so langon o manga bitoon a giyoto so manga katohanan a pekebabayaan iran a pepanalagadan pepangongonotanan pegodasan ago pesimbaan iran. So manga tolan angkai a manga taw na di den ketimo aya pen o ba milebeng ka kelagid o tai a mibebetad ko lopa.
Na so langon o manga taw sangkai a marata a nasiyon a kelamba a makapegoyag sii ko manga darpa a ron aken siran iperak na tomoon iran a matay a di sa ba maooyag a tig o Allah a Lebi a Mamaapaar.
Na pitero raken o Allah a Hey Yaramiyas teroa ngka sangkai a manga taw a giyai i pitero o Allah Igira a pekeoteng so taw na ba di den pagembowat? Igira a miyakakedeg ko ribat a lalan na ba di den pepeto?
Kagiya ka maoto manga pagtaw aken na ino kano raken lalayon petelikod a di raken den pepeto? Kakapetan iyo so di benar a manga tohan iyo na pegenda kano raken komasoy.
Piyamakineg aken sekano piyapiya ogaid na kena a ba niyo dii teroa so benar. Da a ba isa rekano bo a ba miteobat ko kamarataan iyan aya pen o ba aden a miyakaise sa Antonaa i ribat a miyanggolaola ko? Oman i isa rekano na mananamar komedeg ko rek iyan a lalan a lagid o koda a misasarsar a pegagaw ko katidawa.
Apiya so kagingking na katawan iyan o ay kapembalingan iyan. Na so marapatik so kenti ago so ogona na petomanen iran so masa a kapetogalin iran. Ogaid na sekano a manga pagtaw aken na di niyo tegoon sa ginawa so manga ipapaliyogat rekano o Allah.
Andamanaya i kapeteroa niyo ron a Maongangen kami ka sisii rekami so manga kitab o Allah? Ka aya mataan na piyamekog so maana niyan o pepamokeg a manga goro niyo sa kitab.
Keyaan den so manga oongangen sii rekano penga ririmbotan siran ago penga lilitagan. Sabap sa inisili iran so katero o Allah na antonaa i ongangen i matatago kiran imanto?
Kagiya ka maoto na imbegay aken so manga karoma iran ko ped a manga mama na tenganen o manga ped so lopa iran. Ka so kalangolangon iran a mala maito na pepanamar manamok a nggolalan ko kapelilinsong ndatar so manga nabi ago so manga imam a palaya dii manalimbot.
Inindarainon iran so kapemolongi ko pali o manga pagtaw aken a datar o ba matag garas. Aya di iran dii teroon na Mapiya so langon taman mapiya so langon taman! apiya pen kena a ba mapiya.
Manga pagtaw aken ba niyo ipekeya so piyakasisingay a olaola niyo? Di da den a ba niyo kaya! Di kano matao lomimpenong. Sabap san na pematay kano a datar o kiyapamatay o manga ped. Kebinasaan kano amay ka ndanegen ko sekano a tig o Allah.
Kowaan ko rekano so manga onga a perebasen iyo a tig o Allah. Penga ada so onga o manga waged iyo a obas ago so manga kayo niyo a higos na penga gagango so manga raon iran. So minibegay aken rekano na kowaan rekano.
Ino tano sii baden kioontod? a ipegise o manga pagtaw o Tohan. Na timo tano itano roo a mamagapas ko kikakokotaan a siti na ron tano den mamatay! Ka so Allah a Tohan tano na inikokom iyan a pematay tano. Bigan tano niyan sa pakatowa a ig a mainom tano sabap ko kiyandosa tano sii rekaniyan.
Miinam tano sa masa a kalilintad ago kapamolong ogaid na da a ba mapiya a miyakatalingoma ka so bo so piyakalekelek.
So kapemisenga o manga koda o manga ridoay na pekeneg den roo sa pagotaraan sii ko siti a Dan. Petebekeren so dalem a inged sii ko kapekekeg o manga koda iran. Pekaoma so manga ridoay a peminasa ko inged tano ago so langon taman on a so manga siti ago so langon a manga taw ron.
Na pitero o Allah a Mataan den a pekiwitan ko sekano sa ridoay a lagid siran o manga ala i bisa a manga nipay a di kapengangapinan na penokaan kano iran a ipematay niyo.
Di den kebolongan so kapakamboboko aken pekelanag raken so poso aken.
Pamakineg kano! Sii ko dalem a inged na pekeneg so kapenggoraok o manga taw aken. Ba da den sa Siyon so Allah? a ipegise o manga taw. Ba inawaan o Allah a Yarosalim? Na iniise o Allah a Ino ako niyo dii pakakerangita ko manga barahala niyo ago so da a manga gona niyan a katohanan o manga rait?
Na ipenggoraok iran a Miyapasad so kaperagon miyaipos so pangolaon na da tano den masabet.
Miyaropet so poso aken sabap sa miyaropet so manga taw aken. Miyabengang ako a di ako dii mboko kiyadaan ako den sa inam.
O ba bo paridi so olo aken a mapepeno a ig ago so manga mata ko na pembowalan sa manga lo kaan aken kasegadi ko gagawii daondaw so manga taw aken a piyamono!
O ba bo aden a ketaregan aken roo ko tanaw a kaden a ron ako makasong sa kapagawai aken ko manga taw aken! Ka langon siran dii sebo a so madakel a taw a di pemanoman sa pasad.
Pitero o Allah a Pegiraten o manga pagtaw aken so dila iran a lagid o pana sa kipenaan iran on ko manga kabokegan kena a ba iran ipepamayandeg so tito a benar sii ko inged. Dii tondotondog so di iran dii kanggolaola sa marata na di ako iran kilalaan a Tohan iran.
Pananggilai niyo so manga siringan iyo na di niyo serigi so manga pagari niyo. Ka so oman i pagari na pepanalimbot na so oman i siringan na pepamaganta.
Oman i isa na pegakalen iyan so ped iyan na da den a ba dii tero sa benar Sininanad iran a ginawa iran sa kapamokeg na pepamangikopay siran ko di iran dii kambaradosa.
Dii tondotondog so kanggolaola iran sa kapangarasi ago kapanaliba. Pegenda siran sa kakilalaa iran raken a tig o Allah.
Kagiya ka maoto na giyai i pitero o Allah a Lebi a Mamaapaar Tonaon ko so manga pagtaw aken sii ko tonaga na pagoriin ko siran ka giyai bo i ikidia ko kiran sabap ko kamarataan iran.
So manga dila iran na lagid o pekapatay a manga gasa a dii tetaro sa kapamagakal. So kapakinggiginawai i dii teroon o oman i isa ko siringan iyan ogaid na aya makekadiyat o poso iyan na so kapelitagi niyan rekaniyan.
Ba di patot a indaneg aken kiran angkai a manga olaola? a tig o Allah. Ba di patot a kisaopen aken ko ginawa ko ko datar ai a nasiyon?
Na pitero aken a Isegad aken ago ipemboko so manga bobongan na ipelendag aken so manga pepanateban ko mitataog a manga kaden. Ka kiyamaraan den ai a kiyadaan sa taw ago da a penada on. Di on den keneg so kapegenga o manga sapi miyamangawa on so manga papanok ago miyanga ada on so manga iila a binatang.
Pitero o Allah a Nggebaan ko a Yarosalim a kebaloy a tabotod a miyanga bibinasa a kebalingan o manga iila a binatang. Pelaslasen ko so manga siti sa Yodah kaan da den a ba roo pekabaling.
Iniise aken a Ya Allah antawaa i madiyangka i ongangen a pekasabot sii? Antawaa i piyayagan ka on kaan iyan maosay ko manga ped? Ino mabinasa so inged? Ino mailang a lagid o disirto a da a ba on magokit?
Somimbag so Allah a Miyanggolaola ini sabap sa tiyalikodan o manga pagtaw aken so manga ndao a inibegay aken kiran. Da ako iran paratiyayaa aya pen o ba iran miyatoman so manga sogoan aken.
Ka ba iran den inonoti so manga kabaya o manga tetagas a poso iran piyamanimba iran so manga barahala a Baal a giyoto den so inipamangendao kiran o manga lokes iran.
Kagiya ka maoto na pamakinega ngka so kabasa ko a so Allah a Lebi a Mamaapaar a Tohan o Israil Pekaken aken angkai a manga taw sa teka ago pekainomen ko siran sa towa.
Iperak aken siran sii ko ped a manga inged a di iran katawan aya pen so manga apo iran na pekisaloba aken siran ko manga ridoay a makipetidawa kiran taman sa matarotop a kambinasaa ko kiran.
Giyai i pitero o Allah a Lebi a Mamaapaar Pamimikirana niyo o antonaa i dii manggolaola! Pakitawagen ka so manga babay a makapendiyaga pakisogoi ngka so manga papasang lomendag.
Na pitero o manga taw a Pakanggagaana ngka siran sii somong kaan kami ran milendag taman sa makagoraok kami sebenar ago pamangeloan so manga mata mi.
Pamakinega niyo so kapenggoraok roo sa Siyon Miyatarotop a kiyabinasaa rektano! Tanto tano a piyakakeya! Ka miyanga gegeba so manga walay tano na disomala a pagawaan tano so inged tano!
Na pitero aken a Hey manga babay pamakinega niyo so kabasa o Allah tagoa niyo sa ginawa so manga katero iyan. Pangendaowa niyo lomendag so manga wata iyo a manga babay na pengendaowa niyo so manga siringan iyo sa dikir a kandiyaga.
Miyakasoled so kapatay ko manga walay tano a miyokit ko manga rowasan tano. Piyapas iyan so manga wata tano san ko manga lalan a lagid mambo o manga kangodaan sii ko manga padian.
Pemangibaraser so manga bangkay o manga taw a lagid o tai sii ko kalopaan a lagid o miyagarab a pereperan a minibegak o peperagon a da a ba on timo. Giyai i inisogo raken o Allah a peteroon ko.
Hey manga taw sa Israil pakinega niyo so peteroon rekano o Allah.
Giyai i kabasa niyan Di niyo sowaa so okitokit o manga kapir di niyo keleken so manga nanao sii ko langit apiya pen ipekelek ini o ped a manga nasiyon.
Ka so manga igma angkai a manga taw na da a gona niyan. Pepata siran sa kayo roo sa kalasan na di ini dii pendayan o panday a pagembaalan iyan a barahala.
So kiyapasad iyan na pepandaraan iran sa pirak ago bolawan na tekesen iran a totok kaan di den keoteng.
Giyangkoto a manga barahala na lagid o manga parayong sii ko peseodan di siran makapetero na pekeawidan siran ka kagiya di pekalalakaw. Di niyo siran keleken ka di kano iran kapekasakitan aya pen o ba kano iran kanggolaolai sa mapiya.
Da a ba ngka datar ya Allah mala ka i gees na mala i kapaar so Ingaran ka.
Antawaa i di reka malek hey Dato o langon a nasiyon? Mapapatot reka ini. Sii ko langon o manga oongangen ko manga nasiyon ago sii ko langon o manga dato iran na da a ba ngka on lagid.
Langon siran manga boneg ago manga lalong miyapangendao siran o da a bali niyan a kayo a manga barahala.
So biyatak a pirak na pegawidan a poon sa Tarsis ago bolawan a poon sa Opas a ipelapis sangkai a manga barahala a pepangembaalan o manga panday sa kayo ago bolawan. Na penditaran siran sa biro ago mariga a dinis a inaol o manga papasang i kapangaol.
Ogaid na so Allah na aya tito a Tohan a so oyagoyag a Tohan. Sekaniyan i Dato sa taman sa pakataman! Igira a kiyararangitan na petebekeren so doniya di pekatiger so manga nasiyon ko rarangit iyan.
Teroa niyo kiran a Giyangkai a manga katohanan a kena o ba aya miyangaden ko manga langit ago so lopa na penga ada ko doniya ago sii ko atag o manga langit.
So Allah i miyaden ko lopa a nggolalan ko kapaar iyan piyakambeken iyan so doniya a nggolalalan ko ongangen iyan na kiyayat iyan so manga langit a nggolalan ko sabot iyan.
Igira a pakapendadalendegen iyan so sowara niyan na pendagedeb so manga ig a ndodoo sa kawang pepakagemaon iyan so manga gabon ko manga kaposan o doniya. Pakapekilakilaten iyan igira a pegoran na pepakasamberen iyan so ndo a poon ko manga taliyong iyan.
Oman i manosiya na boda a da a katao niyan oman i panday sa bolawan na ipekeya iyan so manga barahala niyan. So piteong a manga barahala a pepangembaalan iyan na baden pepekasaliba da a ba iran napas.
Baden da a oked iran a mapepagongatongat amay ka makatalingoma so oras a kandanega kiran na penga ada siran.
So Tohan o Yakob na kena a ba iran lagid ka sekaniyan i mimbaal ko langon taman na so manga Israil i pinili iyan a rek iyan a manga pagtaw. So Allah a Lebi a Mamaapaar na aya niyan ingaran.
Hey sekano a manga taw sa Yarosalim a kalilikopan o ridoay panimoa niyo so langon taman iyo sa kapagawai niyo ko inged
A tig o Allah ka imanto den na ipelebad aken so kibabaling sangkai a inged. Tanto aken siran a pekaregenan na mataan den a ketintiman iran so rarangit aken.
Na inigoraok o manga taw sa Yarosalim a Kemorkaan tano! Di den kebolongan so pali tano! Aya pamikiran tano ron gowani na Gedamen tano bo ini na kekena tano.
Ogaid na miyanga bibinasa so manga barombarong tano miyanga popotol so langon a gakot iyan. Inawaan tano den o manga wata tano na miyanga ada siran da a ba kiran miyalamba a pekatindeg peroman ko manga barombarong tano da den a ba pekabitin ko manga rending on.
Na pitero aken a Aya sabap iyan na miyanga babaloy a lalong so manga olowan tano kena a ba siran dii makinggonanao ko Allah. Sabap san na kena a ba kaongangen so di iran dii nggolaolaan na miyamangiparak so langon a taw a pepagolowanan iran.
Pamakineg kano! Pekatalingoma so totol! Pekeneg so kapendaleg o madakel a sondaro a poon ko nasiyon sa pagotaraan. Pelaslasen iran so manga inged sa Yodah a penga babaloy a kedenan o manga iila a binatang.
Ya Allah katawan ko a kena a ba so manosiya i mamaapaar ko kapepaginetaw niyan da a taw a ba niyan kitangked so da on pen makatalingoma.
Danega kami ngka ya Allah ogaid na di ngka teralon a kena a ba sii ko rarangkit ka ka o ba kami ngka baden mapapas.
Na pitero o Allah ki Yaramiyas a
Pakinega ngka so manga katero sangkai a kapasadan na palada ngka ini ko manga taw sa Yodah ago sii ko kipagiinged sa Yarosalim.
Teroa ngka a giyai i pitero o Allah a Tohan o Israil Kesintaan so taw a di toman ko manga pandoan sangkai a kapasadan.
Giyai so manga pandoan a inibegay aken ko manga apo iyo ko kiniliyon aken kiran a poon sa Misir a so darpa a lagid kiran o pekerab a tonaga. Pitero aken kiran a Paratiyayaa ko niyo ago tomana niyo so langon taman a ipesogo aken rekano ka pekabaloy kano a manga pagtaw aken ago pekabaloy ako a Tohan iyo.
Na itoman aken so inisepa aken ko manga apo iyo sa kambegi aken kiran sa lopa a pekepakayan ago oodaren a giyai den so lopa a matatangan iyo imanto. Na somimbag ako a Oway Kadnan!
Mandiyadi na pitero raken o Allah a Pakalangkapa ngka langon angkai a manga katero sii ko manga siti sa Yodah ago sii ko manga lalan sa Yarosalim. Teroa ngka a Pakinega niyo so manga pandoan sangkai a kapasadan na tomana niyo.
Sii ko kiniliyon aken ko manga apo iyo poon sa Misir na inilalang aken kiran a Paratiyayaa ko niyo! na apiya taman den imanto na lalayon aken siran pelalangan.
Ogaid na da ako iran pakinega aya pen o ba iran tiyago sa ginawa ka ba iran den initaros so kategas o manga rarata a poso iran. Na sabap sa somiyangka siran tomoman ko kapasadan na initana aken kiran so langon a kasiksaan a minisorat on. 
Mandiyadi na pitero raken o Allah a So manga taw sa Yodah ago so manga magiinged sa Yarosalim na miyamagopakat siran sa kasopaka iran raken.
Komiyasoy siran nggolaola sa manga kadostaan o manga apo iran a minda mamakineg ko manga katero aken. Miyangongonotan siran ko salakaw a manga tohan na sinimba iran. So ndatoan a Israil ago so ndatoan a Yodah na palaya siran den miyaroba ko kapasadan a inembaalan aken ko manga apo iran.
Kagiya ka maoto na saken a so Allah na itena aken kiran so kamoralaan a di iran kepalagoyan. Na apiya pen gomoraok siran sa tabang na di aken siran den pemakinegen.
Na so manga taw sa Yodah ago giya Yarosalim na pegapas siran ko manga katohanan a pepangaparan iran sa manga soasoat ago nggoraok siran on sa tabang. Ogaid na giyangkoto a katohanan iran na di kiran den pekasabet amay ka kemoralaan siran.
Hey manga taw sa Yodah so manga katohanan iyo na lagid sa kadakel o manga inged iyo na so manga aparan a piyamakatindeg o manga taw sa Yarosalim a pesepaatan sa manga soasoat sangkoto a piyakayaya a katohanan a Baal na lagid sa kadakel o manga lalan ko siti.
Kagiya ka maoto Yaramiyas na di ngka pemangnin angkai a manga taw aya pen o ba ngka pangangampedianen ka di aken siran pemakinegen amay ka mamangni siran raken sa tabang sii ko kakemoralai kiran.
Pitero o Allah ko manga taw sa Yodah a Hey pekebabayaan ko a manga taw antonaa i kabenar iyo sa kapesong iyo ko Timplo aken apiya sii ko di niyo dii kanggolaola sa madakel a kamarataan? Ba aya katao niyo ron na pekalidas kano ko indaneg rekano a nggolalan ko kapepanapaat iyo sa manga korban? Ipekebabaya iyo baden so di niyo dii kanggolaola sa marata!
Saken a so Allah na bitowan aken seka gowani sa marimpoong a kayo a olibi a mapiya a pegilain ago peteribonga sa mapiya. Ogaid na imanto na totongen aken seka a apoy a sokeyaw sa mala a kakerab iyan na giyoto a kedaan sa bali so manga sapak ka.
Ka apiya saken a so Allah a Lebi a Mamaapaar na aya miyamola rekano sii ko inged iyo na imanto na minisogo aken den so kapemoralai rekano. Aya sabap iyan na miyakanggolaola so manga taw sa Israil ago giya Yodah sa kamarataan ago piyakakerangit ako iran a nggolalan ko kipesepaaten iran ko manga soasoat ko katohanan a Baal.
Sabap sa piyayag raken o Allah so pikediyat raken o manga taw na kiyatokawan aken ai ka piyakiilay niyan raken so di iran dii nggolaolaan.
Isako da pen ai kanggolaola na lagid ako o layam a bilibili a petondaan ko pesombalian. Di aken bes katawan a kekadiyat siran sa kambonoa iran raken a tig iran a Binasaan tano so kayo ago so onga niyan papasen tano si Yaramiyas ko inged o manga oyagoyag kaan di den ketoosi so ngaran iyan.
Na giyoto a miyangangarapan ako a tig aken a Ya Allah a Lebi a Mamaapaar ontol ka i kapangokom na petepengan ka so poso ago pamikiran o manga taw. Pakiilain ka raken so kaseopi ngka kiran ka sii aken reka inisarig so panon aken!
Kabaya o manga taw sa Anatot a mbonoon ako iran na pitero iran raken a O di ngka taregen so kapepangalamat ka sii ko Ingaran o Allah na mbonoon ami seka! 
Kagiya ka maoto na pitero o Allah a Lebi a Mamaapaar a Ndanegen ko siran! So manga kangodaan kiran na pematay ko katidawa na so manga wata iran a manga mama ago manga babay na pematay a ongos.
Lalayon ka maontol ya Allah igira a pepenon ako reka. Ogaid na kebaya ako reka mise makapantag ko kapepangokom ka Ino pepangosor so kapepaginetaw o manga rarata? Ino makadadaya so langon a pepanalimbot?
Piyamola ngka siran na mimbebekaw pepamangeto siran ago pepamangonga. Lalayon ka iran dii mbibitiyaraiyan ogaid na di ka iran tatagoon sa ginawa.
Ogaid na makapantag raken ya Allah na katawan ako ngka pegilain ako ngka ago petepengan ka so kapepagiklas reka o poso aken. Tondaa ngka ngkai a manga rarata a taw a lagid o manga bilibili a penombaliin! Senggain ka siran ko gawii a ipenombali.
Ay katey pen a kamamarai ko lopa ago so kapekelayon o paotanotan ko oman i pangomaan? Ay katey pen a kapepamatay o manga ayam ago so manga papanok sabap ko karata o manga taw a kibabaling sangkai a inged? a so manga taw a di iran dii teroon a Kena a ba pekeilay o Tohan so di tano dii nggolaolaan. 
Mandiyadi na pitero raken o Allah a O inikopay reka so kiyapakikoya ngka ko manga taw na andamanaya i kapakipekoya ngka ko manga koda? Na o pekisosong ka ago pekilampes sii ko madaya a kalopaan na andamanaya i kapagokiti ngka ko manga kalasan ko kilid a lawasaig a Yordan?
Ka aya mataan na apiya so manga pagari ngka den a so manga ped ko pamiliya ngka na tominipo reka. Di iran dii pelalis sa matanog a kapesoranga iran reka. Di ngka siran serigi apiya pen mapiya so di iran reka dii kimbitiyarain.
Pitero o Allah a Pagawaan ko so nasiyon aken a Israil telikodan ko so miyapili aken a manga taw. Peladen ko so manga pekebabayaan ko ko kapaar o manga ridoay iran.
So miyapili aken a manga taw na miyabaloy raken a lagid o arimaw sa kalasan Ngingeran ako iran sa kapegatowi raken. Sabap san na ipekegowad aken siran.
So miyapili aken a manga taw na lagid o papanok a pinggoronggorongan o manga banog a penggobat on. Ika roo den na timoa ngka langon so manga iila a binatang kaan siran makaoma sa kasekaba iran ko manga taw aken!
Madakel a manga rait a dato a peminasa ko pangomaan a piyamolaan aken ko manga pagtaw aken na pelagosaken iran so lopa a miyapili aken. Mbelowin iran a ilang a disirto so lopa a ikasosoat aken.
Pembaloy ini a da a bali niyan a lopa a kiyaawaan den ago komekegaw ko kapekeilaya ko ron. Kelaslas so dalem a inged ka kagiya da den a ba on pesegipa.
Pemakaoma so pepaminasa a sondaro sii ko langon a manga poporo a bobongan sii ko disirto ka pakipemono kiran o Allah so manga taw a poon ko isa a temanaan o inged taman ko sabala on. Da den a ba kiran kelinding!
Pemola so manga taw aken sa bantad ogaid na manga sorok bo a keragon iran. Pemangikopay siran ogaid na da den a ba iran mapenggona. Keilang so manga pereperan iran sabap ko pesokeyaw a rarangit o Allah.
Pitero o Allah a Aden pen a peteroon ko makapantag ko langon a manga rarata a nasiyon a makadadair ko lopa aken ka siyondolan ago pitebanan iran angkai a lopa a inibegay aken ko manga pagtaw aken a Israil a kawali iran. Pemadoten ko angkoto a manga rarata a taw ko manga inged iran na pemaradikaan ko so manga taw sa Yodah a poon kiran.
Ogaid na oriyan o kiyapamadota ko kiran na ipengalinggagaw aken siran peman ago pekakasowin ko so oman i isa kiran ko rek iyan a kawali ago inged.
Na o masowa iran piyapiya so manga okitokit o manga pagtaw aken ko kapesepa iran sii ko Ingaran aken a tig iran a Matamataan ko kaooyagoyag o Allah a datar o minipangendao iran gowani ko manga pagtaw aken so kiyasepa iran sii ko ingaran o Baal na amay ka giyoto na kirapeg siran ko manga pagtaw aken.
Pitero raken o Allah a Ika roo na go ka pamasa sa karsinsiliyo a sotra na solota ngka ogaid na di ngka pekibasaan sa ig.
Mandiyadi na miyamasa ako sa karsinsiliyo a so den so iniinsarat raken o Allah na siyolot aken.
Na giyoto a miyakimbitiyarai raken peman so Allah a tig iyan a
Song ka roo ko lawasaig a Yopratis na ndai ngka angkanan a karsinsiliyo a piyamasa ngka a sosoloten ka na tapoken ka roo ko semba o lakongan.
Na lomiyalakaw ako ago initapok aken ai roo sa Yopratis a so den so pitero raken o Allah.
Kagiya den a matey na pitero raken o Allah a Kasoy ka sa Yopratis na go ngka kowaa so karsinsiliyo a iniisarat aken reka a itepok ka roo.
Na somiyong ako sa Yopratis na kinowa ko ini ko semba a tiyapokan ko ron na miyailay aken a miyaredak ai a kiyadaan den sa bali.
Na pitero raken peman o Allah a Giyai i kabasa ko
Datar anan a okit a kambinasaa ko ko ipepangandag a Yodah ago giya Yarosalim.
Giyangkai a manga rarata a taw na pesengka mamakineg ko manga katero aken. Pegonotan iran so manga kabaya o manga tetegas a poso iran a dii mangongonotan ago pesimba siran ko salakaw a manga tohan. Kagiya ka maoto na pembaloy siran a lagid angkai a karsinsiliyo a kiyadaan den sa bali!
Ka lagid o karsinsiliyo a maiines ko lawas o taw na aya antap aken na makapananamar raken komapet so langon o manga taw sa Israil ago giya Yodah a tig o Allah kaan siran mabaloy a miyapili aken a manga pagtaw a mbentog raken podi raken ago peselasela raken ogaid na da ako iran pamakinega.
Na pitero raken o Allah a Tohan o Israil a Hey Yaramiyas na teroa ngka ko manga taw a Patot a so oman i petegoan sa arak na penoon a arak. Na masiken a peteroon iran reka a Ba ami di katawi a aya patot na so oman i petegoan sa arak na penoon a arak!?
Na teroa ngka kiran a Giyai i pitero o Allah Penoon aken a arak so langon a kibabaling sangkai a inged a ikebereg iran a rakes o manga dato a mbawataan o Daod so manga imam so manga nabi ago so langon a magiinged sa Yarosalim.
Pakapetetebalaan ko siran na penga roropet a lagid o manga omoy a ndatadatar den so manga ago so manga wata a tig o Allah. Da a kapedi aken limo o di na kapangalinggagaw a ba raken pekasepey sa kambinasaa ko kiran. 
Mandiyadi na pitero aken ko manga taw sa Yodah a Pamakinega niyo ai ago tagoa niyo sa ginawa ka mitero so Allah.
Selaa niyo so Allah a Tohan iyo sa di niyan rekano pen kapagowita sa maliboteng a ron kano pemangisosong sii ko manga palaw. Ka samaoto na so maliwanag a iinamen iyo na mbelowin iyan a tanto a makapal a maliboteng.
Ogaid na o di kano pemakineg na seged ako sa masolen sabap ko katatakabor iyo nggoraok ako sebenar na solapayan a lo so manga mata ko ka kagiya sekano a talon o Allah na pemangitaog a penga bibiyag.
 Giyai i pitero o Allah ki Yaramiyas makapantag ko laon
Dii ndidiyagaw so manga taw sa Yodah tetalogedam so manga magiinged ko manga siti on. Pepamangiga siran ko lopa a dii mboboko na minisampay raken so kapenggoraok iran a poon sa Yarosalim.
Pesogoon o manga seselaan a taw so manga talasogoay iran sa kasageb na pemanong siran ko manga paridi ogaid na da a ketoon iran on a ig. Pepekakasoy siran a da katagoi so manga omoy iran. Kiyaolaan siran ago kiyadaan sa inam na kisasapengan iran a manga paras iran.
Miyanga oopak so lopa ka da kaorani. Kiyadaan mambo sa inam so manga taribasok na kisasapengan iran a manga paras iran.
Apiya so manga saladeng sii ko pangomaan na pegawaan iran so manga wata iran a gopen inimbabawata ka da den a otan on.
So manga iila a kimar na pepamanindeg ko poro o manga bobongan a sasakaan siran a lagid o manga aso. Kikaadaan sa bager so manga mata iran ka da a ketateb iran.
Mandiyadi na pitero aken a Ya Allah tabangi ngka so manga pagtaw ngka sabap ko bantogan o Ingaran ka apiya pen so manga dosa ami i pepekarinayag ko kamarataan ami! Mataan a omanoman ami seka talikodan miyakandosa kami reka.
Hey seka a iinamen o Israil a Pepanabet rekami ko masa a kamaregenan ino ka seyan sa mananangga sii ko inged ami a datar o dii melayalayag a ndeke pasin ko kagagawii?
Ino ka seyan sa mama a piyakatekawan a datar o sondaro a di pekatabang? Mataan den a maaped ka rekami ya Allah na aawidan ami so Ingaran ka di kami ngka ngganati!
Na giyoto a mitero so Allah makapantag sangkai a manga taw a tig iyan a Pekebabayaan iran so kateridadag kena a ba iran penggenggena so manga ai ran Sabap roo na di aken siran terimaan. Peketademan aken imanto so kadostaan iran na indaneg aken kiran so manga dosa iran.
Oriyan iyan na pitero raken o Allah a Di ngka pengniya so kamapiyaan angkai a manga taw.
Apiya pen powasa siran na di aken den pemakinegen so kapenggoraok iran sa tabang. Na apiya pen sapaatan ako iran sa manga soasoat a petotongen ago manga pangenengken na di ako kiran kesoat ka pemonoon ko siran baden a nggolalan ko katidawa taon ago paniyakit.
Na pitero aken a Ya Allah a Lebi a Mamaapaar katawan ka a di kiran dii teroon o manga nabi a Da a pekatalingoma rekano a katidawa o di na ongos ka mbegan kano o Allah sa da a ikepos iyan a kalilintad sangkai a inged.
Ogaid na somimbag so Allah a Giyangkoto a manga nabi na pepangalamat siran sa di benar sii ko Ingaran aken. Da aken siran toroon o di na sogoa aya pen o ba ako kiran miyakimbitiyarai. So manga pangingilain a pepayagen iran rekano na kena a ba raken poon. Da a bali niyan so peperimaren iran a matag iran baden pamikiran.
Kagiya ka maoto na aya peteroon ko rekano makapantag sangkoto a manga nabi a da aken sogoa a pepamangalamat sii ko Ingaran aken a di iran dii teroon a Da a katidawa o di na taon a pekatalingoma sangkai a inged na so katidawa ago ongos na aya iran ipetay!
Na so manga taw a pepayagan iran sangkai a manga katero na pematay mambo sabap ko katidawa ago ongos na ipelelebad so manga badan iran san ko manga lalan sa Yarosalim na da a ba kiran pekalebeng. Mapenggolaola ini kiran langon a rakes o manga karoma iran ago manga wata iran a manga mama ago manga babay. Itena aken kiran so kamoralaan a mapapatot kiran.
Hey Yaramiyas teroa ngka ini sangkai a manga taw makapantag ko kamboboko o ka Petogaan a lo so manga mata ko sa da a rintas iyan ko gagawii daondaw. Ka so manga pagtaw aken a so pakatatayaan a manga wata na miyasasa siran ko mala a minisogat kiran na kiyapalian siran a tanto a kapapasangan.
O song ako ko pepagonayonayan na pekeilay aken so manga badan o miyamatay sa katidawa na o soled ako ko siti na pekeilay aken so manga taw a pepamatay a ongos. Ndatar so manga nabi ago so manga imam a palaya siran den petaros ko galebek iran a da den a sabot iran. 
Mandiyadi na pitero aken a Ya Allah ba matatarotop a kiyatalikodi ngka sa Yodah? Ba ngka ipekegowad so manga taw sa Siyon? Ino kami ngka tanto a pekasakiti a di kami den kebolongan? Miyakainam kami sa kalilintad ogaid na da a mapiya a miyakatalingoma. Miyakainam kami sa masa a kapetegompiya ogaid na piyakalekelek baden a miyanggolaola rekami.
Ya Allah na miyakandosa kami reka peteobaten ami so manga dosa ami a lagid mambo o manga dosa o manga apo ami.
Sabap ko bantogan o Ingaran ka na di ngka pesodia a Yarosalim di ngka pekadapanasa so darpa a ron matatago so kababantogan a korsi i ka. Tatanodi ngka so kapasadan a pimbaalan ka mipantag rekami na di ngka ini mbarobaa.
Na pitero raken o Allah a Apiya pen o mangadap raken so Mosa ago so Samowil a pengangampedian raken na di aken den ikepedi angkai a manga taw. Bogawa ngka siran ko pangilailayan aken! Pakaawaa ngka siran!
Na o iseen iran reka a Anda kami pekasong? na teroa ngka kiran a Giyai i kabasa o Allah  So ped rekano na pekasong ko kapatay a nggolalan ko paniyakit so manga ped na pekasong ko kapatay ko katidawa so pen so ped na pekasong ko kapatay sabap ko ongos na so ped na pemangitaog a penga bibiyag.
Pagowitan ko siran sa pat barang a pepaminasa a tig o Allah a so katidawa a pekapatay kiran so manga aso a pemanonda ko miyapamono kiran ago so manga banog ago manga binatang a pemangangan ko manga bangkay iran.
Mbelowin ko siran a ikebengang o langon o manga ndatoan ko doniya sabap ko pinggolaola o wata o Hisikiyas a so Manasih sii ko kandadato iyan roo sa Yarosalim.
Pitero o Allah a Antawaa i kepedi rekano hey manga taw sa Yarosalim? Antawaa i ipemboko kano niyan? Antawaa i tereg sa kipegiseen iyan o antonaa i mambebetad ka?
Inawaan ako niyo itataros iyo a katatalikodi niyo raken. Sabap san na tenaan ko sekano a lima ago mbinasaan ko sekano. Di aken sekano den ipengalinggagaw.
Sii ko oman i siti ko lopa iyo na pekibayog aken sekano sa ndo a lagid o okap. Mbinasaan ko so manga pagtaw aken pemonoon ko so manga wata iran ka da iran alina so manga okitokit iran.
Pakapendakelen ko so miyanga babalo kiran a babay a lawan pen sa kadakel a di so peted sa kilid a ragat. Sii ko kaooto a alongan na pagowitan ko sa pepaminasa so manga ina o manga ngongoda kiran. Tomparakan ko siran tomekaw sa karomasayan ago piyakalekelek.
So ina a piyatayan sa pito a wata na pekikopay a pekeregenan den menapas. Sedep so alongan iyan sii ko kadadaondaw pen keyaan sekaniyan ago kekowa a diyaman. Na so ped kiran a oyagoyag pen na pekibono aken ko katidawa ko hadapan o manga ridoay iran. a tig o Allah. Pitero aken a
Hey ina ko tanto a ikekarata a ginawa ko so kinimbawataan ka raken! Lalayon ako den dii imbono ago dii ipewala o langon a taw sangkai a inged. Da a ba aken piyagotang a pirak aya pen o ba ako miyangotang ogaid na di ako dii isinta o oman i isa.
Na pitero o Allah a Matamataan a sebeten ko seka hey Yaramiyas ko mapiya a antap matamataan a pakapengangampedianen ko reka so manga ridoay ngka sii ko masa a kamoralaan ago kamaregenan.
Hey manga taw sa Yarosalim ba aden a pekaropet ko potaw a so potaw a pekapoon sa pagotaraan o di na so tombaga?
So manga tamok iyo ago manga kakawasaan na imbegay aken a petebanen o manga ridoay niyo sa da den a bayad iyan sabap ko langon o manga dosa a miyasogok iyo sii ko dalem a inged iyo.
Pakipengongoripen aken sekano ko manga ridoay niyo sii ko inged a di niyo katawan. Ka so rarangit aken na ikepos iyo a lagid o apoy.
Na pitero aken a Katawan ka ya Allah so kaperasaya raken. Tademi ako ngka ago siyapa ko ngka Saopen ako ngka ko siran oto a pesetro raken. Di ako ngka kiran pekibonoon sii ko kapepanginsabar ka tanodi ngka a so di aken dii kapakakeya na sabap reka.
Igira a miyakatalingoma raken so manga katero o ka na piyangangan aken na pino iran so poso aken a kapekebabaya ago kapipiya a ginawa ka kagiya aawidan ko so Ingaran ka ya Allah a Lebi a Mamaapaar a Tohan.
Da ako den pakipagepeda ko manga taw a dii keriyala ago dii sandag. Miterambisa ako montod sabap sa sisii raken so lima ngka ago sabap sa tanto ako a kiyararangitan ko pinggolaola iran.
Ino di kepos so kapekerasay aken a marangka ago di kebolongan so pali aken? Ba ka raken datar o di kesarigan a paridi a datar o bowalan a pekemaraan ko pangolaon?
Na somimbag raken so Allah a tig iyan a O teobat ka sangkanan a manga katero na pekaasalen ko seka kaan ako ngka kapanalagadi. O tero ka sa mala i bali a kena a ba da a lalaw niyan a manga katero na pakapeteroon ko seka peman ko manga lalag aken. Disomala a kebaloy angkai a manga taw a lagid ka ogaid na di ka baden pembaloy a lagid iran.
Makipembono siran reka ogaid na mbelowin ko seka a lagid o pangeleban a tombaga sangkai a manga taw. Di ka iran kedaag ka lalayon ako reka sa kapelindinga ago kasebeta ko reka a tig o Allah.
 Na miyakimbitiyarai raken peman so Allah a tig iyan a
Di ka pengaroma aya pen o ba ka mbabawata sangkai a darpa.
Ka saken a so Allah na teroon ko reka o antonaa i mapenggolaola ko manga wata a ipembawata sangkai a inged ago sii ko manga ina iran ago so manga ama iran.
Pematay siran ko piyakalekelek a manga paniyakit. Da a ba kiran pendiyaga na di siran ipelebeng ka so manga badan iran na kelagid o tai a mipepalat ko lopa. Pemonoon siran ko katidawa o di na pematay a ongos na so manga bangkay iran na pengengen o manga papanok ago so manga iila a binatang.
Di ka soled ko walay a dii ndiyagaan. Di ka on song a pemboko aya pen o ba ngka karanonen so piyatayan ka di aken den perakmatan angkai a manga taw aya pen o ba ko siran pangalinggagaon o di na kapediin a tig o Allah.
Ndatar so manga poporo ago so manga bababa a palaya den pematay sangkai a inged. Di siran pemangilebeng aya pen o ba kandiyagai. Da den a isa kiran bo a ba tiras ko lawas iyan o di na magopaw ko olo niyan ko kapakamboboko iyan.
Da den a mbegay sa pangenengken a mitayo ko siran oto a mboboko ko miyatay aya pen o ba aden a megay kiran sa panginginomen a arak a ikepiya a ginawa iran apiya sii ko piyatayan sa ama o di na ina.
Na di ka soled ko walay a dii kendorian sa kapagontod ka on a magatoang kiran.
Ka saken a so Allah a Lebi a Mamaapaar a so Tohan o Israil na teroon ko reka a sii ko manga gawii ngka ago sii ko kapegilaya ngka on na pagposen ko so manga oni o dii kekariyala ago kikasosonor sangkai a inged. So manga lagam o kewingen a mama ago babay na di den keneg.
Amay ka teroon ka ini langon ko manga taw na ipagise iran reka a Ino kokomen o Allah angkai a mala a ipemorala niyan rekami? Antonaa i ribat a miyanggolaola mi? Antonaa i dosa a miyasogok ami ko Allah a Tohan tano?
Na teroa ngka kiran a giyai i pitero o Allah Aya sabap ai na tiyalikodan ako o manga apo iyo na miyangongonotan siran ko salakaw a manga tohan ago sinimba iran. Inawaan ako iran na da iran nggolalanen so manga sogoan aken.
Na sekano peman na miyamakasogok sa lebi pen a marata a di so manga apo iyo. Ilaya niyo man ka so oman i isa rekano na di ako niyan peparatiyayaan ka pegonotan iyan so mategas ago marata a poso iyan.
Sabap san na pekaawaan ko sekano sangkai a inged ka iteog aken sekano ko inged a di niyo katawan aya pen so manga apo iyo. Na roo niyo kesimba so salakaw a manga tohan ko daondaw gagawii ka di aken sekano den ikelimo.
Ogaid na pitero pen o Allah a Apiya pen oto na pekatalingoma so manga gawii a so manga taw na di iran den ipesepa a Matamataan sii ko kaooyagoyag o Allah a miyakaliyo ko manga taw sa Israil a poon sa Misir
Ka aya ipesepa iran na Matamataan ko kaooyagoyag o Allah a miyakaliyo ko manga taw sa Israil a poon ko inged sa pagotaraan ago poon ko langon o manga inged a tiyaogan iyan kiran. Ka pekakasowin ko siran ko lopa a inibegay aken ko manga apo iran.
Ogaid na imanto na pepakisogoan ko so madakel a pangingintoges a pengitoges kiran a tig o Allah. Na oriyan oto na pekisogoan ko so madakel a panganganop a penganop kiran sii ko oman i palaw ago bobongan ago sii ko manga liyang ko manga lakongan.
Ka pekeilay aken so langon a okitokit iran. Da den a ba kiran mapapagna ko pangilailayan ko aya pen so manga dosa iran.
Ndanegen ko siran sa tarotop ko kamarataan iran ago manga dosa. Piseboan iran so lopa a kawali aken ka pino iran a piyakasisingay a manga barahala iran a da a manga napas iyan.
Na giyoto a pitero aken a Ya Allah a bager ago kota aken a so apasa aken sii ko masa a kamaregenan na song reka so manga nasiyon a poon ko pirowarowangan o doniya a peteroon iran a So manga apo ami na da den a sasarigan iran a rowar ko di benar a manga tohan a so da a bali niyan a manga barahala a da a miyanggolaola iran kiran a kamapiyaan.
Ba bes kapembaali o manga taw so rek iran a manga katohanan? Oway ogaid na kena a ba anan tito a manga tohan!
Kagiya ka maoto a tig o Allah na pakatokaon ko so manga nasiyon ka pekikilala aken kiran so kapaar aken ago gees. Oriyan oto na kekilala iran a aya Ingaran aken na so Allah.
Pitero o Allah a Hey manga taw sa Yodah so dosa niyo na minigaang o panasang a potaw sii ko mategas a manga poso iyo ago minitombok o tarem a batolakit sii ko manga pangapanga o manga aparan iyo.
Apiya so manga wata iyo na pepamanimba sii ko manga aparan iyo ago sii ko manga polaos a toos ko katohanan a Asirah sii ko atag o oman i marimpoong a kayo ago sii ko poro o manga bobongan
Ago sii ko manga kapalawan ago manga pangomaan. So manga tamok iyo ago manga kakawasaan na palaya aken den pakipeteban ko manga ridoay niyo sabap ko manga dosa a miyasogok iyo ko dalem a inged.
Isengkop iyo so katatangana niyo ko lopa a inibegay aken rekano a dayon sa dayon a kawali niyo. Pakipengongoripen aken sekano ko manga ridoay niyo sii ko inged a di niyo katawan ka biniyag iyo so rarangit aken na sokeyaw ini sa taman sa pakataman.
Giyai i pitero o Allah Misisinta so taw a somasarig ko manosiya ago somasana ko bager o lawas iyan a petelikodan o poso iyan so Allah.
Lagid sekaniyan o paket sii ko disirto di niyan keilay so kamapiyaan igira a miyakaoma. Pekakaden sekaniyan sii ko komekegaw a lopa ko mitataog a kaden sii ko matimos a lopa a da den a ba on magto.
Ogaid na rarakmatan so taw a somasarig ko Allah a aya niyan sasanaan.
Lagid sekaniyan o kayo a miyapamola ko kilid a lawasaig a pendonapa so manga bekaw niyan a pepekarani ko ig. Di sekaniyan kelek igira a miyakaoma so paninang na lalayon lomolombay so manga raon iyan. Kena a ba niyan awid a akal so ragon a pangolaon na di den melepas monga.
So poso o manosiya na lebi pen a dii manaliba a di so langon taman a di den kebolongan so karata iyan. Antawaa i pekasabot on?
Saken a so Allah na pepariksaan ko so manga pamikiran ago petepengan ko so poso o manga taw ka aya ipekidia ko ko oman i isa na makaaayon ko manga okitokit iyan na imbalas aken on so mapapatot ko miyanggolaola niyan.
So taw a mikewasa a nggolalan ko kapanalimbot na lagid o papanok a pelendem sa manga orak a kena o ba niyan rek. Sii ko kakelooki ko kapepaginetaw niyan na keda on so tamok iyan na sii sa keposan on na kerinayag den a lalong sekaniyan.
So Timplo tano na lagid o kababantogan a korsi a ipapangkat sa maporo ipoon sa poonan.
Ya Allah sii reka so panginam o Israil keyaan den so langon a petelikod reka. Siran oto a pembelag reka na keda a lagid o manga ngaran a minisorat ko bayanek ka kagiya inawaan ka iran ya Allah a so bowalan o pepangoyag a ig.
Bolongi ako ngka ya Allah ka kebolongan ako sabeta ko ngka kaan ako masabet ka seka bo i pepodin ko!
Lalayon raken dii teroon o manga taw a Ino pen di kitoman so manga katero o Allah? Pangnin ta a mitoman den ai imanto!
Ogaid Kadnan na kena o ba aken reka petegelen so kitanaan ka kiran ko morala aya pen o ba aken pisingayo so gawii a kapakamboko iran. Katawan ka ini katawan ka den so oman i katero a miyakaliyo ko manga modol aken.
Di ako ngka pekadai sa inam seka i apasa aken ko gawii a kamoralaan!
Pakakeyaa ngka so pepamanatro raken ogaid na di ako ngka pakapekeyaa. Pakaleki ngka siran ogaid na di ako ngka pekaleki. Talingomaan ka kiran so gawii a kamoralaan na takepa ngka so kambinasaa ngka kiran.
Mandiyadi na pitero raken o Allah a Ika roo na go ka tindeg ko gimowa a Yarosalim a bebetowan sa Gimowa o manga Taw a ron pesoled ago peliyo so manga dato sa Yodah na pakalangkapa ngka roo so katero aken. Oriyan iyan na nggolaolaa ngka ini pen sii ko langon o ped a manga gimowa o siti.
Teroa ngka a Pamakinega niyo so katero o Allah hey manga dato sa Yodah ago so langon o manga taw sa Yodah ago so langon a magiinged sa Yarosalim a pepamangokit sangkai a manga gimowa.
Giyai i pitero o Allah Iktiyari niyo a ginawa niyo di kano pegawid sa apiya antonaa roran sii ko Gawii a Idedeke aya pen o ba niyo soleden ko manga gimowa a Yarosalim.
Na pitero o Allah ki Yaramiyas a
Song ka roo ko walay o pangengembaal sa koden na roo aken reka mbegan so katero aken.
Na somiyong ako ron na miyailay aken so pangengembaal sa koden a dii nggalebek ko galingan.
Ogaid na igira a kiyadawayan so koden a inembaalan iyan na pelimbagen iyan peroman so bote na magembaal sekaniyan sa salakaw a koden a lebi rekaniyan a mapiya.
Mandiyadi na pitero raken o Allah a
Hey manga taw sa Israil ba aken rekano di mapenggolaola so datar o inikidia o pangengembaal sa koden ko bote? Sisii kano sa lima ko a datar o bote a matatago ko lima o pangengembaal sa koden.
Igira aden a miyatero aken makapantag ko isa a nasiyon o di na ndatoan a mbedoten aken ago nggebaan o di na mbinasaan
Na o teobat angkoto a nasiyon a tiyapaosan ko ago nggenek nggolaola sa marata na di aken kiran pekatanaan so miyatekdir aken a kasiksaan.
Na o teroa ko a mbengonen aken ago pakapembekenen so isa a nasiyon o di na ndatoan
Ogaid na o nggolaola siran sa marata ago di raken peratiyaya na di aken kiran mambo itoman so mapiya a miyatero aken.
Kagiya ka maoto hey Yaramiyas na teroa ngka ko manga taw sa Yodah ago so kipagiinged sa Yarosalim a Giyai i pitero o Allah Titiyagaran ko sekano sa morala ago pekediyat ako sa kandanega ko rekano. Sabap san na so oman i isa rekano na talikodi niyo so di niyo dii kambaradosa ago alina niyo so manga okitokit iyo ago manga galebek.
Ogaid na sembag siran a Di kami ngka mapekatareg. Iteros ami baden monot so manga kabaya o manga rarata ago manga tetegas a poso ami. 
Kagiya ka maoto na giyai i pitero o Allah Isei ngka so ped a manga nasiyon Antawaa den i miyakaneg sa datar ai a miyanggolaola? Tanto a piyakalekelek a pinggolaola o manga pagtaw aken a Israil!
Ba kedai sa giyaw so poro o manga palaw sa Libanon? Ba gominek mondas so matenggaw a manga ig a poon sangkoto a manga palaw?
Kena! Ogaid na piyakalipatan ako o manga pagtaw aken na somiyapaat siran sa manga soasoat ko da a oked iyan a manga barahala. Minisosong siran sii ko lalan a patot a pegokitan iran na miyamakasilay siran a poon ko andang a manga pipiya a lalan ka pelalakaw siran sii ko makerang a manga okita a kena a ba tito a lalan.
Sabap roo na kelaslas so inged iran a kebaloy a dii sodiin sa taman sa pakataman. So langon a pekasagad on na penga bebengang ago makapengelengkeleng siran ko kapememesa iran.
Pekiparak aken so manga pagtaw aken ko manga ridoay iran a lagid o bayanek a pekibayog o ndo a pepekapoon sa sebangan. Telikodan ko siran na di ko siran tebangan sii ko gawii a kapemoralai kiran.
Na pitero o manga taw a Itano roo ka kediyatan tano si Yaramiyas sa marata! Aden pen a rek tano a manga imam a makapengendao rektano ko kitab ago manga oongangen a pekamosawir rektano ago ped a manga nabi a pekapayag ko lalag o Allah. Na idimanda tano sekaniyan na di tano tagoon sa ginawa so apiya antonaa a peteroon iyan.
Na pitero aken a Ya Allah tagoa ko ngka sa ginawa pamakinega ngka so dii teroon o manga ridoay aken!
Ba patot a mbedalan iran so mapiya sa marata? Ka komiyalot siran sa galebo a keologan raken. Tademi ngka so kiyaadap aken reka a inipangangampedian aken siran kaan mitareg so kapekerarangiti ngka kiran.
Ogaid na imanto na pengnin ko a mamatay a ongos so manga wata iran ago manga papalad siran ko kapaar o pedang! Pengnin ko a manga babalo so manga babay ago panga adaan sa manga wata! Pengnin ko a mamatay a paniyakit so manga totoa a mama ago mapamono so manga kangodaan ko katidawa!
Pengnin ko a maneg so kapemanisek sa kalek sii ko manga walay iran amay ka mitekaw a kapakisondoli ngka kiran sa manga sondaro ka inikalot ako iran sa galebo kaan ako iran madakep ago tomiyaan siran sa militag ko manga ai aken.
Pitero raken o Allah a Ika roo na go ka pamasa sa omoy a bote. Na pakaonota ngka so ped ko manga pelokelokesen ko manga taw ago manga totoa a imam
Na song kano ko Balintad a Bin Himon a marani ko isoled ko siti a bebetowan sa Gimowa a Tebi a Koden na pakalangkapa ngka roo so manga katero a imbegay aken reka.
Teroa ngka a Hey manga dato sa Yodah ago manga magiinged sa Yarosalim giyai i pitero o Allah a Lebi a Mamaapaar a so Tohan o Israil Telingomaan aken angkai a darpa sa morala a ikeseleng o manga tangila o oman i isa a pekaneg on.
Ka tomiyalikod raken angkai a manga taw na kiyaseboan iran angkai a darpa. Miyamanapaat siran on sa manga soasoat ko salakaw a manga tohan a di iran katawan aya pen o ba so manga apo iran o di na so manga dato sa Yodah. Pino iran angkai a darpa a rogo o da a manga peleng iyan a manga wata.
Miyangon siran sa manga aparan ko katohanan a Baal a pepanotongan iran ko manga wata iran a soasoat ko Baal sii ko apoy. Da ko kiran ai sogoon aya pen o ba aken miyaaloy o di na miyapamikir.
Kagiya ka maoto na pekatalingoma so manga gawii a tig o Allah a di den mbetowan o manga taw angkai a darpa sa Topit o di na so Balintad a Bin Hinom ka aya imbeto iran on na Balintad a Penombalian.
Sii sangkai a darpa na kowaan ko sa gona so manga kadiyat o manga taw sa Yodah ago giya Yarosalim. Peladen ko siran ko kapaar o siran oto a kebaya kiran mono ka pakipemono aken siran ko manga ridoay iran sii ko katidawa. Pekikan aken so manga bangkay iran ko manga papanok ago manga iila a binatang.
Pelaslasen ko angkai a siti ago mbelowin ko a radawan o manga taw. Penga bebengang so langon a pepamanagad on na makapengelengkeleng siran sabap ko langon o inisiksa on.
Tanto aken a pekaregenan so manga taw sangkai a siti sii ko kalilikopi ron o manga ridoay iran a kebaya kiran mono na sabap ko kareregeni kiran na ken iran so sapo o manga wata iran a manga mama ago manga babay ago so sapo o manga ped iran.
Na pitero pen o Allah a Yaramiyas ropeta ngka so omoy sii ko kamamasai ron o miyamangonot reka
Na teroa ngka kiran a Giyai i pitero o Allah a Lebi a Mamaapaar Peropeten ko angkai a manga taw ago giyangkai a siti a lagid o kaperopeta o taw ko bote a omoy a di den keompiyaan. So miyamatay na ipelelebeng sii sa Topit taman sa da den a keminan on.
Giyai i penggolaolaan ko sangkai a siti ago so manga kibabaling on a tig o Allah. Mbelowin ko ini a datar a Topit.
So manga walay sa Yarosalim ago so manga walay o manga dato sa Yodah na keresikan a datar angkai a darpa a Topit ka kagiya sii ko atep angkoto a manga walay na miyamanotong siran sa manga soasoat sii ko manga bitoon a aya iran katohanan ago ron siran miyamanapaat sa manga panginginoman ko salakaw a manga tohan.
Oriyan iyan na inawaan i Yaramiyas a Topit a ron sekaniyan siyogo o Allah sa kapagalamat iyan. Na tominindeg sekaniyan ko lamalama o Timplo o Allah na pitero iyan ko langon o manga taw roo a
Na si Pasor a wata i Imir a aya komikibir ko Timplo na kagiya maneg iyan angkai a pepangalamaten i Yaramiyas
Na piyakipamadasan iyan so nabi Yaramiyas ago piyakipatong iyan a rantay sii ko gimowa o Timplo a bebetowan sa Gimowa o Baniyamin.
Sii ko miyakatalondog a gawii ko kiyabokai i Pasor ki Yaramiyas sa rantay na pitero rekaniyan i Yaramiyas a Ipoon imanto na aya imbeto reka o Allah na kena a ba Pasor ka Piyakalekelek ko Mbalabala.
Ka pitero o Allah a Pagowitan ko seka ago so langon a ginawai ngka sa piyakalekelek na keilay ngka so kapemonoa kiran a pedang o manga ridoay iran. Peladen ko so langon o manga taw sa Yodah ko kapaar o dato sa Babilon na pemiyagen ago ipenaog iyan so ped kiran roo sa Babilon na so ped na pemonoon iyan a pedang.
Pekiagaw aken angkai a siti ko manga ridoay iran na petebanen iran langon so kakawasaan on a so langon a pitemotamokan so langon o manga ala i arga ago so pen so langon a manga nganin sii ko petegoan sa tamok o manga dato sa Yodah. Na kowaan iran ai ago pagowiten iran roo sa Babilon.
Na seka Pasor ago so langon a pamiliya ngka na mbiyagen ago iteog sa Babilon. Roo ka petay ago kilebeng seka ago so langon o manga ginawai ngka a piteroan ka sa manga kabokegan. 
Ya Allah piyagayokan ako ngka sa kambaloy aken a nabi na piyakiayokan aken reka a ginawa ko. Lebi ka a mabager a di saken na diyaag ako ngka. Di ako dii ikela o manga taw ko mababasa alongan pepagongatongaten ako o oman i isa.
Igira a pepangalamat ako na di aken dii pelalis a Pekatalingoma so kapangarasi ago kapaminasa! Na lalayon ako pepagitowitoon ago dii sodiin sabap ko kapepakalangkapa ko ko katero o ka ya Allah.
Ogaid na igira a di aken dii teroon a Di aken den pagaloin so Allah o di na Di aken sekaniyan peman ipetero na kebaloy so katero o ka a lagid o apoy a pekeboro ko dalem a ginawa ko a pekerab sii ko poso aken ago manga tolan. Diyokawan ako sa kapegerena ko ron na da aken den ai magaga.
Pepekaneg ako sa madakel a dii mamagetonga a di iran dii teroon a Aya pepakalangkapen iyan na aden a piyakalekelek ko mbalabala! Na pakayaan tano sekaniyan! Pakaitoon tano! Apiya pen so manga ginawai aken gowani na penayaon iran so kakisosong aken a tig iran a Masiken a masaliba sekaniyan kaan tano madaag ago kasaopi. 
Ogaid na mipageepeda aken seka ya Allah a pepanabang raken a lagid o mabager a sondaro sabap roo na so siran oto a pepamanatro raken na kisosong ago keolaan. Tanto siran a pekadapanas ka di ako iran kedaag na di den kelipatan so kakeyai kiran.
Ya Allah a Lebi a Mamaapaar maontol so kapetepengi ngka ko manga taw ka pepariksaan ka so madadalem ko poso iran ago pamikiran. Na pakiilain ka raken so kasaopi ngka ko manga ridoay aken ka sii aken reka inimbayorantang so panon aken.
Pagidaidai niyo so Allah! Podiya niyo so Allah! Ka pepokasen iyan so manga miskin ko kapaar o manga rarata a taw.
Pangnin ta a kasintaan so gawii a kinimbawataan raken! Pangnin ta a pakalipatan so gawii a inimbawata ako ron o ina aken!
Kasintaan so mama a miyapakapiya niyan a ginawa o ama aken ko kiyateroa niyan on a Aden a wata a ka a bago a mama!
Minitalingoma so katero o Allah ki Yaramiyas isako pakasongen rekaniyan o dato Sidikiyas si Pasor a wata i Malkihas ago so imam a si Sipaniyas a wata i Maasiyas sa kateroa iran on a
Kapedipedi ka bo na pangniya ngka ko Allah a tabangi kami niyan ka penggobaten kami i Nibokadnisar a dato sa Babilon. Baanda nggolaolaa o Allah so isa ko manga ala a galebek iyan para rekami kaan iyan mabaas si Nibokadnisar sa kapakaawaa niyan ko manga sondaro niyan sangkai a siti.
Na pitero kiran i Yaramiyas a Kasoy kano ko dato Sidikiyas na teroa niyo ron a
Giyai i pitero a Allah a so Tohan o Israil Mbelowin ko a da a oked iyan so manga gomaan iyo a pegosaren iyo ko di niyo dii kapakitidawa ko dato Nibokadnisar ago so manga sondaro niyan a lomilikop imanto ko pangeleban o siti. Na pekasoleden ko so manga ridoay niyo ko lembak angkai a siti.
Saken den i makipetidawa rekano a nggolalan ko kala aken i kapaar ago bager sii ko tanto aken rekano a kapekerarangiti.
Siksaan ko so langon a kibabaling sangkai a siti a ndatar so manosiya ago so manga ayam na pematay siran ko piyakalekelek a paniyakit.
Oriyan iyan a tig o Allah na si Sidikiyas a dato sa Yodah ago so manga sanasanaan iyan ago so ped a manga taw sangkai a siti a miyakapagoyag ko katidawa paniyakit ago ongos na palaya aken siran den peladen ki Nibokadnisar a dato sa Babilon ago sii ko manga ridoay iran a kebaya kiran mono. Pemonoon iyan siran langon sa da den a ba on limo kapedi o di na gagaw.
Liyo ron pen na teroa niyo ko manga taw sa Yarosalim a Giyai i pitero o Allah Apiya pen oto na mbegan ko sekano sa bayabaya sa kapemilia niyo ko sowaan a ikeoyag iyo o di na so sowaan a ipetay niyo.
Apiya antawaa i telimbagak sangkai a siti na petay a pedang taon o di na paniyakit. Ogaid na apiya antawaa i meliyo ago sengkop ko manga taw sa Babilon a lomilikop rekano na makapegoyag kilidas iyan so kaoyagoyag iyan.
Ka piyasad aken den sa ginawa ko a kasiksaa ko sangkai a siti a tig o Allah a kena a ba so kapagongowi ko ron. Kepalad ai ko kapaar o dato sa Babilon na totongen iyan sa tarotop. 
Na siyogo ako o Allah sa kapeteroa ko ko pamiliya o dato sa Yodah a Pamakinega niyo so katero o Allah!
Hey mbawataan o dato Daod giyai i pitero o Allah Pagokasen iyo so ontol a kokoman oman mapita lindinga niyo so manga taw a pepanalimbotan ko pepamanalimbot kiran ka o di na pemborngat rekano so gani aken a lagid o pekerab a apoy a da den a ba on pekapareng sabap ko manga rarata a miyanggolaola niyo.
Hey Yarosalim a mababangon ko mapapantar a lakongan sii ko kaporoan o balintad na pesorangen ko seka a tig o Allah seka a dii tero sa Antawaa i pekasondol rekami? Antawaa i pekasoled ko kota ami?
Pitero raken o Allah a Song ka ko torogan o dato sa Yodah na teroa ngka rekaniyan a
Pamakinega ngka angkai a katero o Allah hey dato sa Yodah a moontod ko korsi o Daod a seka ago so pen so manga sanasanaan ka ago so manga pagtaw ngka a pepamangokit sangkai a manga paitaw.
Giyai i pitero o Allah Nggolaola kano sa maontol ago matito. Lindinga niyo so taw a peselimbotan ko peselimbot on. Di niyo pemaratai o di na pengarasii so manga mananangga so da a manga ama iyan o di na so manga balo na di niyo pemonoa so da a manga sala iyan sii sangkai a darpa.
O tomana niyo angkai a manga sogoan na so manga dato a mbawataan o Daod na mitataros den a kapepekaokit iran ko manga gimowa angkai a torogan a mageeda sa manga karo o di na kikokoda a oonotan o manga sanasanaan iran ago manga pagtaw.
Ogaid na o di niyo tomana angkai a manga sogoan a tig o Allah na ipesepa aken a giyangkai a torogan na kebinasa. 
Ka giyai i pitero o Allah makapantag ko torogan o dato sa Yodah Apiya pen sii raken na giyangkai a torogan na lagid sa kataid o lopa a Giliyad ago so manga kapalawan sa Libanon na matamataan a mbelowin ko ini a lagid o disirto lagid o manga inged a da a ba on mababaling.
Sogo ako sa manga taw a nggeba on a aawidan o oman i isa so patok iyan na nggorain iran so manga pipiya a tokod iyan ago dolog a kayo a sidro na ipagitog iran ko apoy.
So manga taw a poon ko ped a manga nasiyon na pemanagad sangkai a siti na pemagisei siran a tig iran a Ino ai penggolaolaa o Allah sangkai a kababantogan a siti?
Na aya isembag iran na Sabap sa tiyalikodan iran so kapasadan a inembaalan kiran o Allah a Tohan iran na sominimba siran ago miyanonoatan ko salakaw a manga tohan. 
Hey manga taw sa Yodah di niyo pelendagen so dato Yosiyas a miyabono aya pen o ba niyo mbokoon so kiyada iyan ka nggoraoken iyo baden sebenar si Yahowahas a wata iyan a minitaog den ka di sekaniyan den pekakasoy aya pen o ba niyan mailay so inged a pimbawataan on.
Ka giyai i pitero o Allah makapantag ki Yahowahas a wata i Yosiyas a aya miyakasambi ki ama iyan a dato sa Yodah Miyada sekaniyan sangkai a darpa na di den pekakasoy.
Ka petay sekaniyan ko darpa a inowitan iran on ko kiyabiyaga on na di niyan den keilay angkai a inged.
Kemorkaan so dato a pembangonen iyan so torogan iyan a nggolalan ko di ontol ago pepekalaan iyan a nggolalan ko kapangarasi a di niyan dii pakanggalebeken so manga pagtaw niyan a kena a ba niyan siran pesokayan.
Aya di niyan dii teroon na Ipagembaal aken a ginawa ko sa mala a torogan a aden a manga dadaya a rowang on sa poro. Na tegoan iyan ai sa manga ala a rowasan ago manga pangeleban a sidro na pintoraan iyan a mariga so manga rowang iyan.
Pitero o Allah a Kemorkaan so manga olowan o manga pagtaw aken a giyoto so manga pananagikor ko manga bilibili aken ka pembinasaan iran siran baden ago ipeperak!
Kagiya ka maoto na giyai i pitero o Allah a Tohan o Israil sangkai a manga pananagikor Da niyo tagikora so manga pagtaw aken ka iniparak iyo baden ago piyamogaw. Sabap san na itena aken rekano so marata a miyanggolaola niyo.
Ogaid na timoon aken so miyalamba a manga pagtaw aken a poon ko langon o manga inged a piyarakan aken kiran na ikesoy aken siran ko inged iran na kebabad siran on ago tanto a pendakel.
Sa masa oto na pakapegolowanen ko kiran so manga pananagikor a siyap kiran na di siran den kewan o di na kelek aya pen o ba aden a mada kiran a tig o Allah.
Ka pekatalingoma so manga gawii a tig o Allah a pakapendatoon ko kiran so maontol a moriyataw o Daod a so Dato a aya ipendato iyan na kaongangen na ipenggolalan iyan so kokoman ago so kaontol sii ko inged.
Sii ko manga gawii niyan na kesabet so manga taw sa Yodah na makapeginetaw so manga Israil a malilinding. Na giyai i ngaran a imbeto rekaniyan So Tohan a so Kapekaontol tano.
Sii ko pekatalingoma a manga gawii a tig o Allah na so manga taw na di iran den ipesepa a Matamataan ko kaooyagoyag o Allah a miyakaliyo ko manga Israil sa inged a Misir
Ka aya ipesepa iran na Matamataan ko kaooyagoyag o Allah a miyakakasoy ko mbawataan o Israil ko rek iran a inged a poon sa pagotaraan ago poon ko langon a inged a piyarakan iyan kiran. Sa masa oto na pekabaling siran ko rek iran a inged.
Lagid o miyaropet so poso aken sabap ko pepamokeg a manga nabi na petebaden so langon o lawas aken. Sabap ko Allah sabap ko soti a manga katero iyan na lagid ako o pekebereg a mama a lagid o mama a diyaag o arak.
So inged na mapepeno a manga taw a di toman sa pasad na sabap ko paninta o Allah na komekegaw so lopa ago miyanga lalayon so manga pananateba. So manga nabi na dii nggolaola sa marata na ipepangarasi iran so kapaar iran.
Ndatar so manga nabi ago so manga imam a da a simba iran apiya sii den ko Timplo aken na miyailay aken siran a dii nggolaola sa marata a tig o Allah.
Kagiya ka maoto na so manga lalan a pekedegen iran na pekalindeg ago pekaliboteng na kisosong siran on ago pemangiponsad. Ka pekatanaan ko siran sa morala amay ka pekatalingoma so masa a kandanega kiran a tig o Allah.
Miyailay aken a piyakagowagowad so dii nggolaolaan o manga nabi sa Samariya pepangalamat siran sii ko ngaran o katohanan a Baal na diyadag iran so manga pagtaw aken a Israil.
Ogaid na pekeilay aken so manga nabi sa Yarosalim a dii nggolaola sa lebi pen a marata a di giyoto! Di siran dii sina ago pepangalamat sa manga kabokegan. Pepangoyatan iran so siran oto a dii nggolaola sa marata sa taros a da den a ba kiran gominek nggolaola sa kamarataan iyan. Sii raken na lagid siran langon sa karata o manga taw sa Sodom ago giya Gomorah.
Kagiya ka maoto na giyai i pitero o Allah a Lebi a Mamaapaar makapantag ko manga nabi sa Yarosalim Pekaken ko siran sa teka ago pekainomen ko sa ig a totowaan ka kagiya miyakapoon ko manga nabi sa Yarosalim na lomiyangkap so kambaradosa ko dalem a inged.
Giyai i pitero o Allah a Lebi a Mamaapaar ko manga taw sa Yarosalim Di niyo pemakinega so di rekano dii teroon angkoto a manga nabi di benar so pepakipanginam iran rekano. So di iran rekano dii teroon na matag baden arangan o pamikiran iran a kena a ba so piyakitero aken kiran.
Lalayon iran dii teroon ko siran oto a pepamangongkir ko manga katero aken a Pitero o Allah a pekapiya so bobolos iyo! na sii ko langon a pepamangonot ko kategas iran i olo na tig iran a Da den a marata a pekatalingoma rekano!
Ogaid na antawaa sangkai a manga nabi i ba niyan katawi so lalag o Allah? Da a ba kiran miyakaneg o di na miyakasabot ko pitero iyan aya pen o ba niyan tiyago sa ginawa.
Ogaid na ilaya niyo man ka pemborngat so gani o Allah a lagid o barabarat Lagid o sobosobo na tanto a mabager a kapesember iyan sii ko manga olo o manga rarata a taw.
Na di den keda so rarangit o Allah taman sa di niyan minggolalan so langon o manga antap iyan. Sii ko pekatalingoma a manga gawii na seboten iyo ai piyapiya.
Da aken sogoa angkai a manga nabi ogaid na piyakalangkap iran baden so manga katero iran da ako kiran pakimbitiyarai ogaid na inipangalamat iran baden so lalag aken kon.
Ogaid na o katawi iran so manga lalag aken na mipenolon iran so manga katero aken ko manga pagtaw aken ago mapekatalikod iran siran ko manga rarata a okitokit iran ago so di iran dii kambaradosa.
Ba aya katao ron o manga taw na Tohan ako a sii bo ko isa a darpa a tig o Allah a kena a ba Tohan a sisii ko langon a darpa?
Ba aya katao iran on na makapetepok so taw ko misosolen a darpa a di aken on den keilay? Ba iran di katawi a sisii ako ko mbalabala ko manga langit ago sii ko doniya? a tig o Allah.
Miyaneg aken so dii teroon angkoto a manga nabi a dii mangalamat sa di benar sii ko Ingaran aken a tig iran a Aden a taginepen aken! Aden a taginepen aken!
Ay katey pen a kapendadaga iran ko manga pagtaw aken a nggolalan ko manga kabokegan a sarag a akal iran?
Pipikiren iran a so manga taginepen a pepanotolen iran ko oman i isa na kesabapan sa kakelipati raken o manga pagtaw aken a lagid mambo o manga apo iran a miyakalipat raken ko kapesimbaa iran ko katohanan a Baal.
So nabi a miteginep na mapanotol iyan so taginepen iyan ogaid na so nabi a kiyabegan ko katero aken na disomala a ipenolon iyan ai sa ontol. Ka antonaa i bali o ragami ko kipegabain on ko kapenggonai ko malimegas a pereperan? a tig o Allah.
Ba di so katero aken na lagid o apoy a pepangori ko pirak a tig o Allah ago lagid o rompi a pepekaropet ko lakongan?
Kagiya ka maoto a tig o Allah na peridoon ko so manga nabi a so oman i isa kiran na pepenekeon iyan so manga katero o ped iyan a di niyan dii teroon a poon raken kon.
Na sii ko pangingilain na piyakailay ako o Allah sa dowa ka reban a manga higos a ibebetad ko danga o Timplo o Allah.
So isa ka reban na manga pipiya a higos a aya on den kiyalotoi na so isa on ka reban na manga rarata a higos a di den kekan.
Na iniise raken o Allah a Antonaa i pekeilay ngka Yaramiyas? Manga higos a inisembag aken. So manga pipiya on na tanto a mapiya ogaid na so di on mapiya na lebi a marata ko kakena on.
Na pitero raken o Allah a
Giyai i pitero o Allah a Tohan o Israil So manga taw a piyakaawa aken sangkai a darpa a minitaog roo sa Babilon na ibibilang aken a mapiya a lagid angkai a manga pipiya a higos.
Siyapen ko siran kaan tetagompiya na ikesoy aken siran sangkai a inged. Mbengonen ko siran na di aken siran nggebaan pemolaan ko siran na di aken siran den mbedoten.
Mbegan ko siran sa poso a kebaya raken komilala a saken so Allah. Pekabaloy siran a manga pagtaw aken na pekabaloy ako a Tohan iran ka kesoy siran raken a iklas ko poso iran.
Ogaid na si Sidikiyas a dato sa Yodah ago so manga sanasanaan iyan ago so langon a taw a miyamakapagoyag sa Yarosalim a minibegak sangkai a inged o di na miyaling roo sa Misir na iseyan aken siran sangkai a manga rarata a higos a di den kekan a tig o Allah.
Ka mbelowin ko siran a ipekengingiri ago ipekegowad o oman i nasiyon sa doniya. Pesodiin siran pegongatongaten pegompaten ago ipesinta apiya anda ko siran mbogawa.
Sii ko ikapat ragon a kandadato i Yahoyakim a wata i Yosiyas sii sa Yodah na minisampay angkai a katero ki Yaramiyas makapantag ko langon o manga taw sa Yodah. Giyoto mambo i paganay a ragon a kandadato i Nibokadnisar sa Babilon.
Na pitero o nabi Yaramiyas ko langon o manga taw sii sa Yodah ago so langon a kibabaling sa Yarosalim a
Sii ko soled o miyakadowa polo ago telo ragon a ipoon ko ikasapolo ago telo ragon a kandadato i Yosiyas a wata i Amon sii sa Yodah taman imanto a gawii na ipetoron raken so katero o Allah na lalayon aken ai rekano pepakasampain ogaid na da kano den pamamakineg.
Na apiya omanoman rekano sogoon o Allah so manga oripen iyan a manga nabi na da niyo siran den pamakinega aya pen o ba niyo tagoa sa ginawa.
Miyakanggolalan kiran na pitero rekano o Allah a Talikodi o oman i isa rekano so manga rarata a okitokit iyan ago manga galebek kaan kano makataros komaden sii ko inged a inibegay aken rekano ago so manga apo iyo a matangan iyo sa taman sa pakataman.
Di niyo pengongonotani o di na simbaa so salakaw a manga tohan aya pen o ba ako niyo pakakerangita ko kapesimbaa niyo ko manga barahala a piyangembaalan iyo. O magiyoto na di aken sekano ndanegen.
Ogaid na da ako niyo pakinega a tig o Allah ka ba niyo den kiyakatan so rarangit aken a nggolalan ko manga barahala niyo na piyakitanaan iyo a ginawa niyo sa kapendanega rekano.
Kagiya ka maoto na giyai i pitero o Allah a Lebi a Mamaapaar Sabap sa da niyo tomana so manga katero aken
Na tewagen aken so langon o manga taw sa pagotaraan ago so oripen aken a si Nibokadnisar a dato sa Babilon a tig o Allah na pekigobat aken kiran angkai a inged ago so manga kibabaling on ago so langon a melilibeta on a manga inged. Na tarotop a kambinasaa ko kiran na mbelowin ko siran a piyakabengang ago mapesodi a kelaslas sa taman sa pakataman.
Pekitapelek aken sii kiran so manga sowara a kasosonor ago kapipiya a ginawa ago so kakelamilami o manga pengaromaan ago so manga pengaroma. Pekitapelek aken so daleg o manga galingan na perengen aken so manga solo iran.
Da matey ko oriyan o kiyandato i Yahoyakim a wata i Yosiyas sii sa Yodah
Na pitero raken o Allah a Tindeg ka ko lamalama o Timplo o Allah na pakalangkapa ngka so langon taman a inisogo aken a peteroon ka ko manga taw a pepamanong roo a poon ko manga inged sa Yodah sa kasimba iran sii ko Timplo o Allah. Di ngka pelebati sa sataga bo a katero.
O ba iran tagoa sa ginawa ago talikodan o oman i isa kiran so manga rarata a olaola niyan. Ka o nggolaolaa iran ai na meloke ako ago di aken kiran pagowiten so morala a miyatekdir aken sabap ko manga rarata a miyanggolaola iran.
Teroa ngka kiran a Giyai i pitero o Allah Disomala a peparatiyayaan ako niyo a petomanen iyo so manga kitab a inibegay aken rekano!
Disomala a tagoon iyo sa ginawa so manga osiyat o manga oripen aken a manga nabi a omanoman aken rekano sogoon. Ogaid na da niyo tagoa sa ginawa
Na o ipendayon iyo so di niyo raken kaparatiyayaa na mbinasaan ko angkai a Timplo a datar o kiyabinasaa ko sa Siloh. Na mbelowin ko angkai a siti a radawan ko misisinta sii ko manga taw ko langon a nasiyon sa doniya.
So manga imam so manga nabi ago so langon o manga taw na pepamakinegen iran si Yaramiyas sii ko di niyan dii kateroa sangkai a manga nganin sii ko Timplo o Allah.
Ogaid na so den so kiyapasada niyan tero ko langon a inisogo on o Allah a peteroon iyan sii ko manga taw na so manga imam so manga nabi ago so langon o manga taw na giyander iran sekaniyan na inilalis iran a Petay ka den!
Ino ngka pagalamata sii ko Ingaran o Allah a giyangkai a pesimbaan na kebinasa a datar a Siloh ago kebinasa ngkai a siti a kedaan sa taw? Na so langon o manga taw na pinggoronggorongan iran si Yaramiyas sii ko Timplo o Allah.
So kiyatokawi ron o manga olowan sa Yodah sangkai a miyanggolaola na minggagaan siran somong ko Timplo o Allah poon ko torogan o dato na miyontod siran ko manga darpa iran ko Bago a Pintoan o Timplo o Allah.
Na giyoto a so manga imam ago so manga nabi na pitero iran ko manga olowan ago so langon o manga taw a Giyangkai a mama na patot a selaan a mbonoon ka kagiya inalamat iyan a siksaan angkai a siti. Sekano den i miyamakaneg rekaniyan!
Na giyoto a pitero i Yaramiyas ko langon o manga olowan ago so langon o manga taw a So Allah i somiyogo raken sa kapekalangkapa ko langon a miyaneg iyo a pitero aken a kibinasa sangkai a Timplo ago giyangkai a siti.
Na imanto na alina niyo so manga okitokit iyo ago so manga galebek iyo na tomana niyo so Allah a Tohan iyo. O nggolaolaa niyo ai na meloke so Allah na di niyan rekano pagowiten so morala a miyatero iyan a itena iyan rekano.
So saken on peman na sisii ako ko kapaar iyo. Nggolaolaa niyo raken so apiya antonaa i pipikiren iyo a mapiya ago ontol.
Ogaid na tanodi niyo a o mbonoa ko niyo na itena iyo sa ginawa niyo ago sii sangkai a siti ago sii ko kibabaling on so kasalaan a kiyabonoa ko da a sala iyan a mama. Ka matamataan den a siyogo ako o Allah sa kapeteroa ko langon angkai a manga katero a miyaneg iyo.
Na giyoto a pitero o manga olowan ago so langon o manga taw ko manga imam ago so manga nabi a Di patot o ba salaa angkai a mama sa kambonoa on ka mitero sekaniyan rektano sii ko Ingaran o Allah a Tohan tano.
Oriyan iyan na tominindeg so ped ko manga pelokelokesen sa Yodah na pitero iran ko langon a malilimod roo a manga taw a
Sii ko kandadato i Hisikiyas sa Yodah na miyangalamat si Mikas a taga Morisit na pitero iyan ko langon o manga taw sa Yodah a Giyai i pitero o Allah a Lebi a Mamaapaar Giya Siyon na pendadon a lagid o pangomaan giya Yarosalim na kebaloy a mitatabotod a ator na so bobongan a katatagoan ko Timplo na pembaloy a marimeng.
Ba biyono sekaniyan o dato Hisikiyas o di na so apiya antawaa sa Yodah sabap ko kiyateroa niyan sii? Kena! Ka inikalek i Hisikiyas so Allah ago miyamangni ron sa limo. Na inalin o Allah so pamikiran iyan na da niyan kiran tanaan so siksa a inipagita iyan kiran. Ogaid na imanto na kewitan tano a ginawa tano sa piyakalekelek a morala!
(Aden pen a ped a mama a si Oriyas a wata i Simayas a taga Kiriyat Yarim a miyangalamat sii ko Ingaran o Allah sa kibinasa sangkai a siti ago giyangkai a inged a lagid o siyowa i Yaramiyas.
Na sii ko kiyanega on o dato Yahoyakim ago so manga sondaro niyan ago so manga olowan ko manga katero i Oriyas na piyanamaran o dato so kabonoa on. Ogaid na kiyatokawan ai i Oriyas na miyalek ago miyagapas sa Misir.
Ogaid na siyogo o dato Yaramiyas si Ilnatan a wata i Akbor sa Misir a makaoonot on so ped a manga mama.
Diyakep iran si Oriyas na inikasoy iran a poon sa Misir ago inowit iran ko dato Yahoyakim. Na piyakibono sekaniyan o dato ago piyakiitog iyan so badan iran ko pelebengan ko manga miskin.)
Da matey ko oriyan o kiyapakapoon ndato i Sidikiyas a wata i Yosiyas sa Yodah na minisampay ki Yaramiyas angkai a katero o Allah.
Pitero raken o Allah a Mbaal ka sa kokoong a kayo a tatalian sa kobal na sanggolain ka.
Oriyan iyan na pangowiti ngka sa lalag so manga dato sa Idomiya Mowab Amon Tiro ago giya Sidon a nggolalan ko manga sogo a miyamakaoma sa Yarosalim sii ki Sidikiyas a dato sa Yodah.
Began ka kiran angkai a katero a pekasampain iran ko manga dato iran Giyai i pitero o Allah a Lebi a Mamaapaar a Tohan o Israil
Nggolalan ko mala a kabatowa aken ago kapaar na inembaalan aken so doniya ago so manga manosiya ago so manga binatang a matatago on na kibegay aken ai langon ko apiya antawaa i kabaya aken.
Imanto na piyalad aken den so langon o manga inged iyo ko kapaar o oripen aken a si Nibokadnisar a dato sa Babilon na apiya so manga iila a binatang na piyakimbayabayaan aken rekaniyan.
Pemanalagad on so langon o manga nasiyon na penalagadan iran pen so wata iyan ago so apo iyan taman ko masa a kandaaga ko rek iyan a nasiyon. Sa masa oto na madakel a manga nasiyon ago manga ala i kapaar a dato a pekadaag ago makapendato ko inged a Babilon.
Ogaid na o aden a nasiyon o di na ndatoan a di mangongonotan ki Nibokadnisar a dato sa Babilon aya pen o ba on di pekisakop na siksaan aken a nggolalan ko katidawa ongos ago paniyakit a tig o Allah taman sa pakibinasa ko ki Nibokadnisar angkoto a nasiyon.
Sabap san na di niyo pekinega so di benar a manga nabi niyo manga paririmar manga pananaabir sa taginepen manga pepamangangay ago manga pangangatao niyo a di iran rekano dii teroon a Kena a ba disomala a kapakimbayabaya iyo ko dato sa Babilon.
Manga kabokegan a pepagalamaten iran rekano na so kapemakinega niyo kiran na aya kesabapan ko kapekaawaa rekano ko inged iyo ka pemogaon ko sekano ron sa mawatan na pematay kano.
Ogaid na so manga taw ko nasiyon a makipesakop ko dato sa Babilon ago makipembayabaya on na peperon aken a kapakatatareg iran ko rek iran a inged an iran kambasoki ago kabalingi a tig o Allah. 
Na giyai mambo i pitero aken ki Sidikiyas a dato sa Yodah a tig aken a Sangkop ka ko dato sa Babilon na pakimbayabaya ka on ago so manga pagtaw niyan o kabaya a ka a pekeoyagoyag ka.
Ino ka pekipatay a rakes o manga pagtaw ngka ko katidawa ongos o di na paniyakit a giyai den i pitero o Allah a mapenggolaola ko inged a di pekisakop ko dato sa Babilon?
Di niyo pekinega so manga katero o di benar a manga nabi a di iran rekano dii teroon a Kena a ba paliyogat a kapekisakop iyo ko dato sa Babilon ka ipepangalamat iran rekano so manga kabokegan.
Da aken siran sogoa a tig o Allah na pepamamamokeg siran baden sii ko Ingaran aken. O pakinega niyo siran na mbogaon ko sekano a poon sangkai a inged a rakes o di benar a manga nabi a pepangalamat rekano na kepolang kano langon.
Oriyan iyan na pitero aken ko manga imam ago sii ko manga taw a Giyai i pitero o Allah Di niyo pemakinega so di benar a manga nabi a di iran dii teroon a di matey na so manga ala i arga a manga kasangkapan a miyakowa a poon ko Timplo o Allah na ikesoy sii a poon sa Babilon. Ba kano iran baden pepamokegi!
Di niyo siran pemakinega pakisakop kano ko dato sa Babilon kaan kano pekeoyagoyag Ino pekibinasaan angkai a siti?
Na pitero aken kiran pen a O tito siran a manga nabi a sisii kiran so katero o Allah na aya patot na ipengangampedian iran ko Allah a Lebi a Mamaapaar a di niyan peron o ba mawit roo sa Babilon so ped a manga ala i arga a kasangkapan a malalamba ko Timplo o Allah ago sii ko torogan o dato sa Yodah ago sii sa Yarosalim. (
Oway giyai i pitero o Allah a Lebi a Mamaapaar makapantag ko manga kasangkapan a miyalamba sii ko Timplo o Allah ago sii ko torogan o dato sa Yodah ago sii sa Yarosalim
Sii bo sangkoto a ragon sii ko ikalima olan ko ikapat ragon a kandadato i Sidikiyas sa Yodah na si Hananiyas a wata i Asor a isa a di benar a nabi a taga Gibiyon na miyakimbitiyarai raken sii ko Timplo o Allah ko kamamasaan o manga imam ago so langon o manga taw. Pitero iyan a
Giyai i pitero o Allah a Lebi a Mamaapaar a so Tohan o Israil Potolen ko so kokoong a inisanggolay o dato sa Babilon sangkai a manga taw.
Sa di pen makadowa ragon na pekakasowin ko sangkai a darpa so langon o manga kasangkapan a miyakowa i Nibokadnisar a poon ko Timplo o Allah a inowit iyan roo sa Babilon.
Na pekakasowin ko pen sangkai a darpa si Yahoyakin a wata i Yahoyakim a dato sa Yodah ago so langon o manga taw sa Yodah a minitaog sa Babilon a tig o Allah ka mataan a potolen ko so kokoong a inisanggolay kiran o dato sa Babilon.
Na giyoto a somimbag so nabi Yaramiyas ko nabi Hananiyas sii ko kamamasaan o manga imam ago so langon a taw a kititindeg ko Timplo o Allah
A tig iyan a Amin! Pengnin ko a mapenggolaola ini o Allah! Pengnin ko a mitoman o Allah so miyaalamat ka a ikesoy niyan sangkai a darpa so manga kasangkapan o Timplo niyan ago so langon a taw a minitaog sa Babilon.
Ogaid na pamakinega ngka so peteroon ko reka ago sii ko langon angkai a manga taw.
So miyanga oonaan ta a manga nabi na miyakaalamat siran makapantag ko katidawa morala ago paniyakit a kisiksa ko madakel a manga inged ago manga ala a ndatoan.
Ogaid na so nabi a miyangalamat sa kalilintad na aya bo a kakekilalaa on sa tito sekaniyan a siyogo o Allah na amay ka matoman so miyaalamat iyan.
Mandiyadi na piyokas o nabi Hananiyas so kokoong ko waga o nabi Yaramiyas na piyotol iyan ai.
Na pitero iyan peman ko kamamasaan o langon o manga taw a Giyai i pitero o Allah Sii sa lagid ai a okit sa di pen makadowa ragon imanto na potolen ko so kokoong a inisanggolay ko langon o manga nasiyon a pepangongoripenen imanto o Nibokadnisar a dato sa Babilon. Na giyoto a miyawa si Yaramiyas sangkoto a darpa.
Da matey a kiyapotola o nabi Hananiyas ko kokoong sa lig o nabi Yaramiyas na pitero o Allah ki Yaramiyas a
Songowi ngka si Hananiyas na teroa ngka on a Giyai i pitero o Allah Miyapotol ka sa kokoong a kayo ogaid na siyambian aken baden sa kokoong a potaw!
Ka giyai i pitero o Allah a Lebi a Mamaapaar a so Tohan o Israil senganan aken sa kokoong a potaw so manga lig o langon angkai a manga nasiyon ka pakipengongoripen aken siran ki Nibokadnisar a dato sa Babilon. Apiya so manga iila a binatang na pekipaar aken rekaniyan.
Na pitero pen o nabi Yaramiyas ki Hananiyas a Pamakineg ka Hananiyas! Da ka sogoa o Allah ogaid na pepegayokan ka angkai a manga taw sa kasarigi ran ko di benar.
Kagiya ka maoto na giyai i pitero o Allah Magaan aken seka den papasen ko doniya. Sii den sangkai a ragon na petay ka ka miyangosiyat ka sa kasopaka ko Allah.
Giyai so oni o sorat a inipakawit i Yaramiyas a poon sa Yarosalim roo ko manga olowan manga imam manga nabi ago so langon o ped a manga taw a piyamiyag i Nibokadnisar sii sa Yarosalim a miyamangitaog iyan sa Babilon.

Inisana niyan so sorat ki Ilasas a wata i Sapan ago si Gimariyas a wata i Hilkiyas a siyogo siran i Sidikiyas a dato sa Yodah sii ko dato Nibokadnisar sa Babilon. Aya oni o sorat na
Giyai i pitero o Allah a Lebi a Mamaapaar a Tohan o Israil sii ko langon a taw a piyakibiyag iyan ki Nibokadnisar sii sa Yarosalim a miyamangitaog sa Babilon
Mbabalay kano sa manga walay a kebalingan iyo. Pamamolaan kano kaan aden a kekan iyo.
Pamangaroma kano ago mbabawata sa manga mama ago manga babay. Pangilobaan iyo so manga wata iyo a mama sa mapangaroma iran na pakipangaromaan iyo so manga wata iyo a babay kaan siran mambo makambabawata sa manga mama ago manga babay. Disomala a ndakedakel kano san a kena o ba kano kekekes.
Panamari niyo so kalilintad ago kapetegompiya o siti a tiyaogan aken rekano. Pangangarapanen iyo sii raken angkoto a siti ka o tegompiya ini na pekategompiya kano mambo.
Pitero o Allah a Lebi a Mamaapaar a Tohan o Israil a Di kano pekisaliba ko manga nabi ago manga paririmar a maaped rekano. Di niyo pekinega so manga taginepen a ipetegel iyo a peteginepen iran
Ka kagiya kapamokeg a di iran dii teroon sii ko Ingaran aken. Na da aken siran sogoa a tig o Allah.
Ka giyai i pitero o Allah Aya mataan na aya kapekatareg iyo sa Babilon na pito polo ragon. Ogaid na amay ka mapopos ai na pekaoma ako rekano na itoman aken so makalimoon a initopa ko rekano a so kapekaasala rekano sangkai a darpa.
Ka saken bo i matao ko manga kadiyat aken mipantag rekano a tig o Allah a so manga kadiyat aken a ipekapiya niyo a kena a ba niyo ikebinasa a so manga kadiyat sa kambegi rekano sa panginam ago mapiya a bobolos iyo.
Sa masa oto na igira a petelowan ako niyo ago pepangadap kano raken a pepangangarapan na pemakinegen aken sekano.
Pembabanogen ako niyo na ketoon ako niyo den igira a pepanagontamanan ako niyo sa iklas ko poso iyo.
Ketoon ako niyo a tig o Allah na pekaasalen ko rekano so kapetegompiya niyo na penimoon ko sekano a poon ko langon o manga inged ago manga darpa a piyakasongowan ko rekano a tig o Allah na ikesoy aken sekano ko inged a babalingan iyo ko da ko rekano pen kitaogen.
Masiken a di niyo dii teroon a Bigan tano o Allah sa manga nabi sii sa Babilon.
Ogaid na pamakineg kano ko pitero o Allah makapantag ko dato a moontod ko korsi o Daod ago makapantag ko langon o manga ped iyo a magiinged a kibabaling pen sangkai a siti a Yarosalim a da rekano makaonot ko kinitaogen rekano.
Oway giyai i pitero o Allah a Lebi a Mamaapaar Itena aken kiran so katidawa taon ago paniyakit na mbelowin ko siran a lagid o manga higos a miyanga aado a di kekan.
Minisampay angkai a katero o Allah ki Yaramiyas
Giyai i katero o Allah a so Tohan o Israil Panoraten ka sii ko ribro so langon o manga katero a miyatero aken reka.
Ka pekatalingoma so manga gawii a tig o Allah a pekaasalen aken so kapetegompiya o manga pagtaw aken a Israil ago Yodah. Pekakasowin aken siran ko lopa a inibegay aken ko manga apo iran na tenganen iran ai peroman a tig o Allah.
Giyai i manga katero a kabasa o Allah makapantag sa Israil ago giya Yodah
Giyai i pitero o Allah Miyaneg aken so kapenggoraok o manga taw a so manga kagoraok sa kalek a kena a ba kalilintad.
Iseen iyo ago pamimikirana niyo Ba makapembawata so mama? Ino aken den pekeilay so oman i mabager a mama a tetekenen iyan a tiyan iyan a lagid o pembaliliten a babay? Ino miyamoti langon so manga paras iran?
Aidaw! Tanto a piyakalekelek angkoto a gawii! Da den a ba datar oto a gawii a masa a kapekerasay o manga mbawataan o Yakob ogaid na kesabet siran on.
Sii sangkoto a gawii a tig o Allah a Lebi a Mamaapaar na potolen ko so kokoong a isasangan ko lig iran na pokasen ko so manga rantay a ipapatong kiran. Di siran den mapengongoripen o manga rait
Ka ba siran den pengongonotan ko Allah a Tohan iran ago so moriyataw o Daod a pakapendatoon ko kiran.
Di kano kelek hey manga mbawataan o Yakob a oripen aken di kano kedai sa inam hey manga Israil a tig o Allah. Ka mataan a sebeten ko sekano a poon sangkoto a mawatan a darpa ago so manga mbawataan iyo a poon ko inged a tiyaogan kiran. Mbeling bo so manga mbawataan o Yakob na peginetaw siran a lomilintad ago malilinding na da den a ba kiran makapengangalek.
Lalayon ako rekano na sebeten aken sekano a tig o Allah. Apiya pen matarotop a kambinasaa ko ko langon a nasiyon a ron aken sekano iniparak na di aken sekano mbinasaan sa tarotop. Disomala a ndenegen ko sekano ogaid na sii bo ko kaontol di aken sekano kelepas a da madaneg.
Giyai i pitero o Allah ko manga pagtaw niyan So manga baneg iyo na di kebolongan di den kepiya so manga pali iyo.
Da den a ba rekano pekaogop a ba pekabongkos ko manga pali iyo da a ba rekano kibolong.
Kiyalipatan kano o langon o manga abanga iyo di kano iran den tegoon sa ginawa. Giyobat aken sekano a lagid o ridoay niyo ago diyaneg aken sekano a lagid o da a kapedi iyan a taw ka kagiya mala so kamarataan iyo ago madakel so manga dosa niyo.
Ino kano pegataat sabap ko manga pali iyo a di kepinda so karangka iyan? Inidaneg aken ai rekano sabap ko kala o kamarataan iyo ago so kadakel o manga dosa niyo.
Ogaid na so langon a peminasa rekano na mbinasaan pemiyagen so langon o manga ridoay niyo. Siran oto a pengarasi rekano na pengarasiyan mambo na siran oto a peteban rekano na petebanan.
Pekaasalen aken so kalimegas iyo ago mbolongan ko so manga pali iyo a tig o Allah apiya pen aya dii matero makapantag rekano na Minitolak den a Siyon da den a ba petego sa ginawa. 
Giyai i pitero o Allah Pekaasalen ko so manga mbawataan o Yakob ko manga kadena iran na ikepedi aken so manga pamiliya iran. Mbangonen peroman a Yarosalim ko andang a katatagoan on. na pekatindeg so torogan ko tito a darpa iyan.
So manga kibabaling on na pemagidaida sa manga podipodi ago pelalalis sa kapekebabaya. Pakapendakelen aken siran na di kekes so bilangan iran. Mbegan aken siran sa bantogan na di siran den mapesodi.
Petegompiya so kebabadan kiran a datar gowani na pekabekenen ko so nasiyon iran sii ko hadapan aken na ndenegen aken so langon a pengarasi kiran.
So bo so bangsa iran a taw na aya kiran makapegolowan so dato iran na pekagemaw a poon kiran. Pekaobain aken sekaniyan na ndeseg sekaniyan raken ka antawaa i pekaraw raken mobay o di aken sekaniyan boyoa?
Samaoto na pekabaloy kano a manga pagtaw aken na pekabaloy ako a Tohan iyo.
Ilaya niyo man ka pemborngat so gani o Allah a lagid o barat a lagid o sobosobo a pegiyopen iyan sa mabager so manga olo o manga rarata.
Sangkoto a masa a tig o Allah na pekabaloy ako a Tohan o langon a mbatabataa a manga Israil na pekabaloy siran a manga pagtaw aken.
Giyai i pitero o Allah Siran oto a miyakapagoyag ko katidawa na ikelimo aken sii ko mitataog a kaden pekaoma ako a mbegan ko sa kapakadeke so manga Israil.
Mipeyag rektano so Allah isako miyatey den a tig iyan a Pekebabayaan ko sekano sa da a ikeda iyan a babaya sabap roo na tiyonda aken sekano a limo sa ginawa ko.
Mbengonen aken sekano peroman hey raga a Israil na kebangon kano den. Kekowa niyo peroman so manga garingking iyo na meliliyo kano a dii seyaw a ped ko dii kekariyala.
Pemomolaan kano peroman sa manga asinda a obas roo ko manga bobongan sa Samariya pemolaan ai o manga taribasok na ikebabaya iran so manga onga niyan.
Oway pekatalingoma so gawii a pelalis so manga sirino sii ko manga bobongan sa Ipraim a tig iran a Itano roo somong tano sa Siyon sa kasimbaa tano ko Allah a Tohan tano! 
Giyai i pitero o Allah Pagidaida kano sa kapekebabaya sabap ko Israil! Pamesag kano para sangkoto a lebi a maporo ko manga nasiyon! Pakalangkapa niyo so manga podi niyo ago teroa niyo a Ya Allah sabeta ngka so manga pagtaw ngka a miyalamba ko manga Israil!
Ka pagowiten ko siran a poon ko inged sa pagotaraan na timoon aken siran a poon ko pirowarowangan o doniya. Keped kiran so manga bota ago so manga lepo a so mambo so manga oogat a babay ago manga pembaliliten. Tanto a madakel a taw a pemangasoy sii.
Pekaoma siran a pepamanegad a pepangangarapan siran sii ko kipekesowin aken kiran. Pegagaken aken siran ko kilid o manga lawasaig sii ko pantar a manga lalan a di siran on kisosong ka kagiya saken i ama o Israil na so Ipraim na kaka a wata aken.
Hey manga nasiyon pamakinega niyo so katero o Allah pakalangkapa niyo ai sii ko manga wawatan a darpa ko kilid a ragat. Teroa niyo a So Allah a miyarak ko manga Israil na timoon iyan siran ago pesiyapen iyan siran a lagid o pepanagikor ko talon iyan a bilibili.
Ka mbokaan o Allah so manga mbawataan o Yakob ago sebeten iyan siran ko kapaar o siran oto a manga babager a di siran.
Pekaoma siran ago pemagidaida sa kapekebabaya sii ko Palaw a Siyon na ipekapiya a ginawa iran so manga kamapiyaan a pamemegayan o Allah a so pereperan so bago a arak so lana a olibi ago so manga bilibili ago manga sapi. Kedatar siran o pepakaigan piyapiya a sapadan na da den a ipekerata a ginawa iran.
Sa masa oto na peseseyaw so manga raga a makalalangas a lagid mambo o manga mama a manga kangodaan ago manga lokes. Sembian aken so kapakamboboko iran sa kapekebabaya pekapiyaan ko a ginawa iran na sembian aken so kararata a ginawa iran sa kasosonor.
Soaten ko so manga imam ko manga lelembo a pangenengken na penga oosog so manga pagtaw aken ko manga kamapiyaan aken a tig o Allah.
Giyai i pitero o Allah Aden a lagam a pekeneg roo sa Ramah a penggoraok ago tanto a mboboko si Rakil na ipenggoraok iyan so manga wata iyan na di kebaya o ba katayoi ka kagiya miyanga ada so manga wata iyan.
Na giyai i pitero o Allah Di ka den penggoraok na genek ka somegad ka kebalasan so galebek ka a tig o Allah. Pekakasoy so manga wata a ka poon ko inged o ridoay.
Sabap roo na aden a keinam ka ko bobolos ka. a tig o Allah. Pembabaling bo so manga wata a ka ko rek iran a inged.
Mataan den a miyaneg aken so manga Israil a di iran dii teroon sa kapakamboboko a Lagid kami gowani o nati a sapi a da malayam ko kokoong ogaid na sininanad kami ngka sa kapetomana mi reka. Pakakasoya kami ngka sii reka ka komasoy kami ka seka so Allah a Tohan ami.
Oriyan o kiyatalikodi ami reka na miteobat kami na oriyan o kiyapakasabot ami na giyandangan ami a rareb ami sa kiyapakamboko. Miyaya kami ago miyakowa a diyaman sabap ko piyakayaya a manga pinggolaola ami ko kangodai rekami pen.
Mataan den a so manga Israil na pakatatayaan ko a manga wata aken a so manga wata a ipekebabaya aken. Apiya pen lalayon aken siran dii mbongetan na peketademan aken pen. Kagiya ka maoto na ipekedali aken siran na matamataan a ipengalinggagaw aken siran a tig o Allah.
Hey raga a Israil tagoi niyo sa manga tanda ago manga toos so lalan. Tanodi niyo piyapiya so pagokitan a iniokit iyo ko kinitaogen rekano na kasoy kano ko manga inged iyo.
Ay katey a kapekedowadowai rekano hey wata aken a babay a di toman sa pasad? Ka magaden ako sa bago ago mibibida a mapenggolaola sii ko doniya a lagid sa kibibida o babay a pelinding sa mama.
Giyai i pitero o Allah a Lebi a Mamaapaar a Tohan o Israil Amay ka pakakasowin aken so manga taw poon ko kinitaogen kiran na so manga taw ko inged a Yodah ago so manga pagingedingedan on na mapetero iran peroman a Pangnin ta a karakmatan so soti a palaw sa Yarosalim a so darpa a babalingan o kaontol.
Mbeling so manga taw sii sa Yodah ago sii ko langon a manga siti niyan a rakes on so manga taribasok ago so manga pananagikor sa bilibili a ped o manga talon iran.
Giyai i katero a minisampay ki Yaramiyas a poon ko Allah sii ko ikasapolo ragon a kandadato i Sidikiyas sii sa Yodah a aya mambo ikasapolo ago walo rangon a kandadato i Nibokadnisar sa Babilon.
Sa masa oto na kalilikopan a Yarosalim o manga sondaro o dato sa Babilon na kakalaboson so nabi Yaramiyas sii ko lamalama o walay o manga gordiya ko torogan o dato.
Kiyalaboso sekaniyan roo i Sidikiyas a dato sa Yodah sabap ko kapepangalamat i Yaramiyas a di niyan dii teroon a Giyai i pitero o Allah Peladen ko angkai a siti ko kapaar o dato sa Babilon na keagaw niyan.
Si Sidikiyas a dato sa Yodah na di niyan kepalagoyan so manga taw sa Babilon ka mataan a kepalad sekaniyan ko dato sa Babilon na makapendarpai siran ago makapembitiyarai.
Na kewit sekaniyan roo sa Babilon a ron ketatap taman ko aden a mikidia ko ron a tig o Allah. Apiya pen makitidawa kano ko manga taw sa Babilon na di kano pekataban.
Na pitero i Yaramiyas a Giyai i pitero raken o Allah
Si Hanamil a wata i Siyalom a bapa a ka na song reka na peteroon iyan reka a Pamasaa ngka so lopa aken roo sa Anatot ka seka i lebi aken a madaseg a tonganay na aden a kabenar ka sa kapemasaa ngka on. 
Na minitoman so pitero o Allah ka so tenged aken a si Hanamil na mintel raken sii ko lamalama o walay o manga gordiya na tig iyan a Pamasaa ngka so lopa aken a ndodoo sa Anatot sa inged a Baniyamin ka ana kabenar ka sa kaaona on ago katangana na pamasaa ngka sa ginawa ngka. Na roo aken bo kiyatokawan a giyoto so katero o Allah.
Mandiyadi na piyamasa ko so lopa sa Anatot ko tenged aken a si Hanamil na tinimbang aken on so sapolo ago pito a pelata a pirak a minibayad on.
Pinirmaan aken ago siniliyowan so papilis na piyakiseksian aken ai ko manga taw na tinimbang aken so pirak ko timbangan.
Na kinowa ko so dowa a kopiya a kapasadan sa kapesai a so isa on na kiyasiliyowan a matatago on so manga taritib ago manga ording o kapasadan ago so isa on na da kasiliyowi
Na inibegay aken ai ki Barok a wata i Niriyas a so wata i Masiyas sii ko kamamasaan o tenged aken a si Hanamil ago so manga saksi a miyakapirma ko papilis ago so langon o manga Yahodi a moontod ko lamalama o manga gordiya.
Na sii ko hadapan iran na iniinsarat aken ki Barok a
Giyai i pitero o Allah a Lebi a Mamaapaar a Tohan o Israil Kowaa ngka angkai a dowa a papilis a kapasadan sa kiyapesai a so isa on na kiyasiliyowan ago so isa on na da kasiliyowi na tagoa ngka ko omoy kaan mamboway sa matey.
Ka pitero o Allah a Lebi a Mamaapaar a Tohan o Israil a So manga walay manga kalopaan ago manga asinda a obas na mapemasa peroman sangkai a inged. 
Oriyan o kinibegan ko ron ki Barok a wata i Niriyas ko kapasadan ko kiyapesai na miyangangarapan ako ko Allah
Ya Allah a Tohan ko seka i mimbaal ko manga langit ago so doniya a nggolalan ko kala a ka i gees ago kapaar. Da a ba ngka di kegaga!
Ipekelimo o ka so nggibonggibo a manga taw ogaid na ipendaneg ka mambo ko manga taw so manga dosa o lokes iran. Hey kababantogan ago mala i gees a Tohan a aya Ingaran iyan na so Allah a Lebi a Mamaapaar
Mala ka i kaongangen ko langon a peniyaten ka na piyakamemesa so manga galebek ka. Pekeilay ngka so langon taman a dii nggolaolaan o manga manosiya na pembalasan ka so oman i isa mipantag ko manga okitokit iyan a aya ipekidia ngka on na mapapatot ko manga galebek iyan.
Minggolaola ka sa manga nanao ago manga piyakamemesa na ipeteros ka den nggolaola ndatar sii sa Israil ago sii ko langon a ped a nasiyon. Sabap sii na kababantogan ka imanto ko mbalabala.
Piyakaliyo ngka so manga pagtaw ngka a Israil sa Misir a nggolalan ko manga nanao ago manga piyakamemesa ago so kala a ka i gees ago kapaar a rakes o mala a piyakalekelek.
Inibegay ngka kiran angkai a lopa a minisepa a ka a imbegay ngka ko manga apo iran a so pekepakayan ago oodaren a lopa.
Ogaid na sii ko kiyasoled iran sangkai a inged a miyatangan iran den na da iran pakinega so pitero o ka kiran aya pen o ba iran tiyoman so manga sogoan ka. Da den a iniinsarat ka kiran a ba iran nggolalanen! Sabap san na piyakatana a ka kiran angkai langon a morala.
Apiya imanto na mimbaal so manga taw sa Babilon sa manga tambak a inilikop ko siti kaan iran maagaw na pesondolan iran ai. Na sabap ko katidawa ongos ago paniyakit na kepalad kiran so siti. Pekeilay ngka a miyatoman den so langon a miyatero o ka.
Ogaid na pitero o ka raken ya Allah a Tohan ko a Pamasaa ngka a pirak so lopa na pakiseksii ngka so kapepasai apiya pen magaan den maagaw o manga taw sa Babilon so siti!
Na pitero raken o Allah a
Saken so Allah a so Tohan o langon a manosiya. Ba aden a di aken kegaga?
Mataan den a peladen ko angkai a siti ki Nibokadnisar a dato sa Babilon ago so manga taw niyan na keagaw iran.
So manga sondaro a somosondol sangkai a siti na pekasoled on ago perapogen iran. Totongen iran ai sa tarotop a rakes on so manga walay a ron ako piyakakerangit o manga taw ko kapetotong iran on sa doka a di iran dii soasoat ko Baal sii ko manga atep iran ago so kapesepaat iran sa manga panginginomen ko salakaw a manga tohan.
So manga taw sa Israil ago sa Yodah na da den a miyanggolaola iran a rowar sa marata ko kapekeilaya ko ron ipoon ko manga apo iran. Piyakakerangit ako iran ko manga barahala a pimbaalan o manga lima iran a tig o Allah.
Ipoon ko gawii a kiyabangona sangkai a siti na taman imanto na tanto ako a dii pakaperangiten o manga taw ron. Na piyasad aken sa ginawa ko a payopasen ko ini sa danga aken
Sabap ko langon a marata a miyanggolaola o manga taw sa Yodah ago sa Yarosalim taman ko manga dato iran manga olowan iran manga imam iran ago manga nabi.
Tiyalikodan ako iran ka di siran raken sengor. Apiya pen lalayon aken siran pepangendaon na di iran den pemakinegen aya pen o ba iran tomana so manga insarat aken.
Piyamakatindeg iran so piyakasisingay a manga barahala sii ko Timplo a Pesimbaan raken na piseboan iran oto.
Miyamangon siran sa manga aparan a pesimbaan ko Baal sii ko Balintad sa Bin Hinom a ron iran dii korbana so manga wata iran a manga mama ago manga babay ko katohanan iran a si Molik. Da aken kiran sogoon so kiyanggolaola iran sangkai a piyakasisingay aya pen o ba ko pipikira a nggolaolaan iran ai ago mapakandosa iran so manga taw sa Yodah.
Benar ka ago so manga taw ko di niyo dii kateroa makapantag sangkai a siti a Nggolalan ko katidawa ongos ago paniyakit na kepalad ai ko dato sa Babilon. Ogaid na giyai i pitero o Allah a so Tohan o Israil
Matamataan a timoon ko so manga pagtaw aken a poon ko langon a manga inged a ron aken siran iniparak sabap ko tanto aken a kiyapakanggani ago pesokeyaw a rarangit na ikesoy aken siran sangkai a darpa ago pakapeginetaon ko siran a lomilintad ago malilinding.
Pekabaloy siran a manga pagtaw aken na pekabaloy ako a Tohan iran.
Mbegan ko siran sa matitiman a antap o poso iran a mipeginetaw iran a giyoto so kipekeleken iran raken lalayon kaan siran makategompiya ago so manga mbawataan iran.
Pagembaalan aken siran sa da a kaposan iyan a kapasadan. Di ako den tereg ko di aken kiran dii kanggolaolai sa mapiya na ndalemen aken ko poso iran so niyat sa kipekeleken iran raken kaan ako iran di den ketalikodi.
Sii ko kakakalaboso pen i Yaramiyas ko lamalama o walay o manga gordiya na minisampay ron peman so katero o Allah
Saken a so Allah a mimbaal ko doniya a aya on miyakalimbag ago miyakambeken so Allah i Ingaran aken na giyai i peteroon ko reka
Talowi ako ngka na sembagen ko seka den ka peyagen ko reka so piyakamemesa a migagaib a manga nganin a di ngka katawan.
Ka giyai i pitero o Allah a Tohan o Israil so manga walay sii sa Yarosalim ago so manga torogan o dato sa Yodah na penggegebaan sabap ko kalilikopi ago kagogobata o manga Babilon ko siti.
So manga sondaro a pelinding ko siti na peliliyo a makipetidawa ko manga Babilon. Ogaid na penoon baden o manga Babilon angkoto a manga walay sa manga bangkay o manga taw a pemonoon aken sabap ko pesokeyaw a rarangit aken. Tiyalikodan ko angkai a siti sabap ko langon a kamarataan o manga taw ron.
Apiya pen oto na pembolongan ko angkai a siti ago so manga taw niyan na pekapiyaan ko a ginawa iran. Mbegan ko siran sa mala a kalilintad ago kalilinding.
Pekaasalen aken so kapetegompiya a Yodah ago Israil na mbengonen aken siran bo peroman a datar gowani.
Pelompiyon ko siran ko langon o manga dosa a minisopak iran raken na perilaan ko so langon a dosa iran ago kasosopak.
Sa masa oto na giyangkai a siti a Yarosalim na ikebabaya aken ago kipodi raken ago kibantog sii ko langon a nasiyon sa doniya a pekaneg ko makapantag ko langon a mapiya a di aken kiran dii nggolaolaan. Na penanabaden siran sa kapememesa sabap ko mala a kapakaosor ago kalilintad a ipembegay aken kiran.
Pitero o Allah a Aya dii teroon o manga taw na Miyalaslas angkai a darpa a da den a mababaling on a taw aya pen o ba manga ayam. Na benar oto so manga siti sa Yodah ago so manga lalan sa Yarosalim na kiyaawaan den a da a ba on taw o di na ayam. Ogaid na sii sangkai a manga darpa na keneg on peroman
So bogembog o kapekebabaya ago kasosonor so manga sowara o pemangaroma ago pemangaromaan ago so manga lagam o siran oto a pegowit sa manga soasoat a ipenalamat sii ko Timplo o Allah a di iran dii teroon a Panalamatan tano so Allah a Lebi a Mamaapaar ka mapiya so Allah na tatap so gagaw niyan sa taman sa pakataman! Ka pekaasalen ko so kapetegompiya angkai a inged a datar gowani a tig o Allah
Pitero o Allah a Lebi a Mamaapaar a Sii sangkai a darpa a lagid o mitataog a da a taw ron o di na ayam ago sii ko langon a pagingedingedan on na ketagoan bo sa manga pananateba a ron mapekadeke o manga pananagikor sa bilibili so manga talon iran.
Sii ko manga inged sa kapalawan sii ko manga bobongan sa sedepan sii sa pagotaraan sa inged Yodah sii ko inged a Baniyamin sii ko manga inged ko melilibeta sa Yarosalim ago sii ko manga inged sa Yodah na pembilangen peman o manga pananagikor so manga bilibili iran a tig o Allah.
Pitero o Allah a Pekatalingoma so manga gawii a penggolaolaan ko ko manga taw sa Israil ago giya Yodah so langon a mapiya a initopa ko kiran.
Sii sangkoto a manga gawii ago sangkoto a masa na pakapendatoon ko kiran so maontol a mbawataan o Daod na penggolaolaan iyan so maontol ago matito sii ko inged.
Sangkoto a manga gawii na kesabet so manga taw sa Yodah na so manga taw sa Yarosalim na makapeginetaw sa da a ba kiran pekabinasa. Na aya ngaran a imbeto ko siti na So Allah i Kaontol tano.
Ka saken a so Allah na initopa ko a di den kedaan so Daod sa mbawataan a makapendato sa nasiyon a Israil
Aya pen o ba kadai sa mama so manga imam a so manga Libitiyo a lalayon raken makapenalagad a pesepaat sa manga soasoat a petotongen so manga pangenengken ago so manga korban.
Na minisampay angkai a katero ki Yaramiyas a poon ko Allah
O kebaroba o manga taw so kapasadan aken mipantag ko daondaw ago so gagawii kaan di ini makatalingoma ko miyatendo on a oras
Na giyoto bo i kakebaroba o kapasadan aken mipantag ko Daod a oripen aken. Giyoto bo i kakedai ko Daod sa mbawataan a makapendato ko korsi iyan. Na datar oto mambo so mipantag ko manga imam a so manga Libitiyo a pepamanalagad raken.
Na pakapendakelen ko so kebabadan ko Daod a oripen aken ago so manga Libitiyo a pepamanalagad raken a lagid sa kadakel o manga bitoon a di keitong ago lagid o peted ko kilid a ragat a di kebilang.
Na pitero o Allah ki Yaramiyas a
Ba ngka da maneg a dii teroon o manga taw a Inisili o Allah so dowa a ndatoan a manga taw sa Israil ago sa Yodah a pinili iyan? Sabap san na di iran dii sodiin so manga pagtaw aken na di iran siran den ibibilang a nasiyon.
Ogaid na saken a so Allah na mimbaal sa kapasadan mipantag ko kadadaondaw ago so kagagawii ago saken i miyaden ko manga kokoman a mapapaar ko langit ago so doniya.
Minisampay ki Yaramiyas so katero o Allah sii ko masa a si Nibokadnisar a dato sa Babilon ago so langon o manga sondaro niyan a pegogopan o manga sondaro ko langon a manga ndatoan ago manga bangsa a kasesakopan iyan na penggobaten iran a Yarosalim ago so melilibeta on a pagingedingedan.
Pitero rekaniyan o Allah a Giyai i pitero o Allah a Tohan o Israil Song ka ki Sidikiyas a dato sa Yodah na teroa ngka on a Giyai i pitero o Allah Peladen aken den angkai a siti ko kapaar o dato sa Babilon na totongen iyan ai.
Di ngka sekaniyan kepalagoyan ka kedakep ka den ago kepalad ka rekaniyan. Keilay ngka so dato sa Babilon a makipembitiyarai reka a ndadangai kano. Oriyan iyan na pagowiten ka sa Babilon.
Ogaid na pakinega ngka so itopa reka o Allah hey Sidikiyas a dato sa Yodah! Ka pitero o Allah makapantag reka a di ka petay ko katidawa
Ka petay ka a lomilintad. Na lagid o dii kaperapog o manga taw a ipeselasela iran ko manga apo o ka a so miyanga oona a manga dato na perapog siran mambo sa kipeselaselaan iran reka. Na pendiyaga siran a tig iran a Inao miyatay den so Pangolo tano! Saken a so Allah i mitero sii.
Na pitero ini langon o nabi Yaramiyas ki Sidikiyas a dato sa Yodah sii sa Yarosalim.
Pinggolaola niyan ai sii ko kasosondoli o manga sondaro o dato sa Babilon sa Yarosalim Lakis ago giya Asikah a giya bo i miyalamba a kikokotaan a manga siti sa Yodah a da pen tabana.
Giyangkai a katero o Allah na minisampay ki Yaramiyas ko oriyan o kiyambaal o dato Sidikiyas ago so langon o manga taw sa Yarosalim sa kapasadan sa kabokai ran ko manga oripen iran.
Paliyogat ko oman i isa a bokai niyan so manga oripen iyan a Hibriyo a palaya den so manga mama ago manga babay. Da den a ba makapengongoripen ko royod iyan a Yahodi.
Na so langon o manga taw ago so manga olowan iran a minisoled sangkai a kapasadan na miniyog siran sa kabokai ran ko manga oripen iran a manga mama ago manga babay ago so di kiran den kapengongoripeni peroman. Na tiyoman iran ai ka piyamokaan iran.
Ogaid na oriyan oto na inalin iran so manga pamikiran iran. Kinowa iran peroman so manga oripen a biyokaan iran na piyangongoripen iran peroman.
Pitero o Allah ki Yaramiyas a teroa niyan ko manga taw a
Giyai i pitero o Allah a Tohan o Israil Mimbaal ako sa kapasadan mipantag ko manga apo iyo ko kiniliyon aken kiran sa inged a Misir a ron siran miyapangongoripen. Pitero aken kiran a
Oman pito ragon na disomala a mbokaan o oman i isa rekano so apiya antawaa a royod iyan a Hibriyo a miyapesa niyan a ginawa niyan sii rekano. Oriyan o kiyapakapanalagad iyan rekano sa nem ragon na disomala a mbokaan iyo. Ogaid na da ako pamakinega o manga apo iyo aya pen o ba ako iran tiyago sa ginawa.
Da ini matey na miteobat kano na minggolaola kano sa ontol ko hadapan aken. Piyamokaan iyo so manga oripen iyo na mimbaal kano pen sa kapasadan sii ko kamamasaan aken sii ko Timplo a Pesimbaan raken.
Ogaid na imanto na inalin iyo peroman so manga pamikiran iyo na piyakaito ako niyo. Langon kano na kinowa niyo peroman so manga oripen iyo a mama ago babay a biyotawanan iyo ko kabaya iran na tigel iyo siran peman mangongoripen.
Kagiya ka maoto na giyai i pitero rekano o Allah Da ako niyo paratiyayaa da niyo botawani so manga royod iyo a manga Israil. Sabap san na mbotawanan ko sekano a tig o Allah kebotawanan kano a mamatay a pedang ongos ago paniyakit. Pakapememesaan ko so langon o manga nasiyon sa doniya a nggolalan ko penggolaolaan ko rekano.
Ndenegen aken angkoto a manga taw a miyakasogok ko kapasadan aken. Ikidia ko kiran so inikidia iran ko nati a sapi sii ko kiyaopaka iran on kaan siran makaokit ko pageletan o dowa opak on sa kipemataanen iran ko manga samaya iran ka kagiya da iran tomana so manga kokoman o kapasadan a inembaalan iran sii ko hadapan aken.
Oway ndenegen aken so manga olowan sa Yodah ago sa Yarosalim a rakes o manga sanasanaan o dato so manga imam ago so langon o manga taw ko inged a miyamangokit ko dowa opak o nati.
Peladen ko siran ko manga ridoay iran a kebaya kiran mamono na pengengen so manga bangkay iran o manga papanok sa kawang ago so manga iila a binatang.
Peladen ko si Sidikiyas a dato sa Yodah ago so manga sanasanaan iyan ko manga ridoay iran a kebaya kiran mamono ka peladen ko siran ko manga sondaro o dato sa Babilon apiya pen inawaan kano iran pasin.
Sii ko kandadato i Yahoyakim a wata i Yosiyas sii sa Yodah na pitero o Allah ki Yaramiyas a
Song ka ko inged a kababalingan o manga mbawataan o Rikab na bantowi ngka siran a domarpa siran ko isa a rowang ko kilid o Timplo o Allah na paganaa ngka siran a arak a mainom iran.
Na somiyong ako roo na kinowa ko si Yaasaniyas a wata i Yaramiyas ago apo i Habasiniyas a rakes o langon o manga pagari niyan ago manga wata a so langon o mbawataan o Rikab
Na inowit aken siran ko Timplo o Allah. Inisoled aken siran ko rowang a isesenggay ko manga sokbat o nabi Hanan a wata i Igdaliyas. Giyangkoto a rowang na tomalondog ko rowang o manga opisiyal ago sii ko kaporoan o rowang o Maasiyas a wata i Siyalom a so komikibir ko pintoan.
Na inenatan aken so manga mbawataan o Rikab sa manga omoy a kikapepeno a arak ago manga tagayan na pitero aken kiran a Pamanginom kano ko arak.
Ogaid na somimbag siran a Di kami maginom sa arak ka so apo ami a si Yonadab a wata i Rikab na inisogo iyan rekami a Sekano ago so manga kebabadan rekano na di kano den paginom sa arak sa taman sa pakataman.
Di kano pen pekabangon sa manga walay ago di pemakasaod sa pereperan aya pen o ba kano makapamamola sa manga obas di kano pekakowa sa apiya anda sangkai a manga nganin ka disomala a sii kano pekakaden ko manga barombarong ko tenday a omor iyo. O tomana niyo angkai a manga sogoan na kemboway kano ko inged a panananggaan iyo.
Tiyoman ami so langon taman a inisogo rekami o apo ami a si Yonadab a wata i Rikab. Da kami den makainom sa arak apiya sekami o di na so manga karoma ami aya pen o ba so manga wata ami a manga mama ago manga babay
Na da kami den makabangon sa manga walay aya pen o ba aden a manga asinda mi a obas manga dii mbasokan o di na manga pereperan.
Sii kami bo babaling ko manga barombarong na tiyoman ami piyapiya so langon a inisogo rekami i Yonadab a apo ami.
Ogaid na isako gobaten i Nibokadnisar a dato sa Babilon angkai a inged na pitero ami a Itano somong tano sa Yarosalim kaan tano kalidasi so manga sondaro a poon sa Babilon ago sa Siriya. Giyoto i sabap a sisii kami den sa Yarosalim.
Na giyoto a minisampay so katero o Allah ki Yaramiyas a tig iyan a
Giyai i pitero o Allah a Lebi a Mamaapaar a Tohan o Israil Ika roo na teroa ngka ko manga taw sa Yodah ago sa Yarosalim a Ino ako niyo di pemakinega ago di petomana so manga katero aken?
Si Yonadab a wata i Rikab na inisogo iyan a so manga mbawataan iyan na di siran minom sa arak na di iran dii nggolalan angkai a sogoan. Taman imanto a gawii na da den a ba kiran maginom sa arak ka kagiya petomanen iran so sogoan o apo iran. Ogaid na omanoman ako rekano dii makimbitiyarai na da ako niyo den paratiyayaa.
Omanoman aken rekano den pepekasongen so langon a manga oripen aken a manga nabi sa kapeteroa iran rekano a Talikodi o oman i isa rekano so manga rarata a okitokit iyo ago alina niyo so manga olaola niyo. Di niyo simbaa ago di niyo pengongontani so salakaw a manga tohan kaan kano makataros maginetaw ko lopa a inibegay aken rekano ago so manga apo iyo. Ogaid na da ako niyo pamakinega aya pen o ba niyo tiyago sa ginawa.
Oway so manga mbawataan i Yonadab a wata i Rikab na di iran dii nggolalan so sogoan a inibegay kiran o apo iran ogaid na sekano na da ako niyo paratiyayaa.
Kagiya ka maoto na giyai i pitero aken a so Allah a Lebi a Mamaapaar a Tohan o Israil Pekatanaan ko rekano a manga taw sa Yodah ago sa Yarosalim so langon a morala a miyatero aken a isiksa rekano. Penggolaolaan ko ai ka da niyo pamakinega so pitero aken rekano aya pen o ba kano somimbag ko kiyatalowi ko rekano. 
Na pitero i Yaramiyas ko manga mbawataan o Rikab a Giyai i pitero o Allah a Lebi a Mamaapaar a Tohan o Israil Tiyoman iyo so sogoan o apo iyo a si Yonadab. Ininggolalan iyo so langon a insarat iyan ago miyanggolaola niyo so langon taman a inisogo iyan rekano.
Sii ko ikapat ragon a kandadato i Yahoyakim a wata i Yosiyas sii sa Yodah na pitero o Allah ki Yaramiyas a
Kowa ka sa pesoratan na soraten ka on so langon a manga katero a miyatero aken reka makapantag sa Israil Yodah ago so langon a ped a manga nasiyon ipoon ko paganay a kiyapakimbitiyarai aken reka sii ko kandadato i Yosiyas na taman imanto.
Ka kalokalo o ba amay ka maneg o manga taw sa Yodah so makapantag ko langon a morala a kekadiyaten aken a itena aken kiran na genekan nggolaola o oman i isa kiran so manga rarata a galebek iyan. Amay ka magiyoto na perilaan aken so kamarataan iran ago so manga dosa iran.
Mandiyadi na piyakisogoan i Yaramiyas si Barok a wata i Niriyas na sii ko di ron dii kateroa i Yaramiyas ko langon a manga katero a miyatero on o Allah na ipesorat ini i Barok ko pesoratan.
Oriyan iyan na pitero i Yaramiyas ki Barok a Lagid ako sii a kalaboso na di ako pekasong ko Timplo o Allah.
Sabap roo na song ka ko Timplo sii ko gawii a dii kapowasa na batiyaa ngka ko manga taw so manga katero o Allah a piyakisorat aken reka sangkai a ribro. Batiyaa ngka ko kapekenega on o langon a manga taw sa Yodah a pepemakaoma roo a poon ko manga siti iran.
Baanda siran pamangni ko Allah sa limo na talikodan iran so manga rarata a okitokit iran ka piyakalekelek so pesokeyaw a rarangit o Allah a pikediyat iyan a pakapemborngaten iyan kiran.
Na ininggolalan i Barok a wata i Niriyas so langon taman a inisogo on o nabi Yaramiyas ka sii ko Timplo na biyatiya iyan so manga katero o Allah a minisorat ko pesoratan.
Miyanggolaola ini sii ko ikasiyaw olan ko ikalima ragon a kandadato i Yahoyakim a wata i Yosiyas sii sa Yodah. Sa gawii oto na so langon a kibabaling sa Yarosalim ago so langon a taw a miyamakapoon ko manga inged sa Yodah na mipowasa siran sii ko hadapan o Allah.
Na sii ko kapepamamakineg o manga taw na biyatiya i Barok so manga katero i Yaramiyas a minisorat ko pesoratan. Pinggolaola niyan ai sii ko Timplo sii ko rowang i Gimariyas a wata i Siyapan a panonorat a sii matatago ko kaporoan ko lamalama a marani ko gimowa a bebetowan sa Bago a Gimowa.
Si Mikayas a wata i Gimariyas ago apo i Siyapan na miyaneg iyan so langon o manga katero o Allah a biyatiya i Barok a inisorat ko pesoratan.
Na somiyong sekaniyan ko torogan o dato sii ko rowang o panonorat a ron mitimo so langon o manga olowan si Ilisiyama a so panonorat o dato si Dilayas a wata i Simayas si Ilnatan a wata i Akbor si Gimariyas a wata i Siyapan si Sidikiyas a wata i Hananiyas ago so langon a ped o manga olowan.
Na piyanotol kiran i Mikayas so langon a miyaneg iyan sii ko kapembatiya i Barok ko manga taw.
Mandiyadi na so langon o manga opisiyal na piyakasong iran si Yihodi  sii ki Barok sa kapeteroa niyan on a wita niyan kiran so ribro a biyatiya iyan ko manga taw. Na kinowa ini i Barok na somiyong kiran.
Na pitero iran on a Kapedipedi ka bo na ontod ka na batiyaa ngka rekami so sorat na biyatiya ini kiran i Barok.
So kiyapasada niyan on na miyakatetentenga siran a miyanga alek na pitero iran ki Barok a Disomala a pakitokawan ami langon angkai a manga katero sii ko dato.
Na iniise iran ki Barok a Teroa ngka rekami o andamanaya i kinisoraten ka sii langon? Ba piyakisorat reka i Yaramiyas?
Oway a inisembag i Barok. Pitero iyan raken langon angkai a manga katero na inisorat aken a dawat sangkai a pesoratan.
Na pitero o manga olowan ki Barok a Ikano roo ago si Yaramiyas na tepok kano na o ba aden a pakatokaon iyo o anda kano.
Si Sidikiyas a wata i Yosiyas na aya miyakandato a minisambi ki Yahoyakin a wata i Yahoyakim. Minitoro sekaniyan i Nibokadnisar a dato sa Babilon a aya pendato sa Yodah.
Ogaid na so dato Sidikiyas ago so manga sanasanaan iyan a rakes o manga taw sa inged na da iran tagoa sa ginawa so manga katero o Allah a inisampay niyan kiran a miyakanggolalan ko nabi Yaramiyas.
Apiya pen oto na siyogo o dato Sidikiyas si Yahokal a wata i Siyalimiyas ago si Sipaniyas a wata i Maasiyas sa somong siran ko nabi Yaramiyas sa kapeteroa iran on a Kapedipedi ka bo na pangnin kami ngka ko Allah a Tohan tano.
Sa masa oto na da pen makalaboso si Yaramiyas sabap roo na kabobotawanan sekaniyan pen sa kapakipagepeda iyan ko manga taw.
Sa kapapantagan oto na so manga sondaro o Piraon na lomiyalakaw den a poon sa Misir a pegantap sa Yarosalim na kagiya maneg o manga taw sa Babilon a gomogobat sa Yarosalim so makapantag sii na inawaan iran so siti.
Samaoto na pitero o Allah a Tohan o Israil ko nabi Yaramiyas a
Pakimbitiyarai ka ki Sidikiyas a dato sa Yodah a somiyogo reka sa kapagisei raken na teroa ngka on a So manga sondaro o Piraon a pesong sa Yarosalim sa katebangi ran rekano na kesoy siran ko inged iran a Misir.
Na kesoy sii so manga taw sa Babilon na nggobaten iran angkai a siti na keagaw iran ago totongen iran sa tarotop.
Saken a so Allah na ipelalang aken rekano a di niyo pegakali a ginawa niyo sa kapipikira niyo ron a mataan a di den kesoy sii so manga taw sa Babilon ka kesoy siran den!
Apiya pen o mataban iyo so langon o manga sondaro a Babilon a gomogobat rekano a aya bo a kelamba kiran na so kikaaangel a kipakaiiga ko manga barombarong iran na magembowat siran na totongen iran den angkai a siti.
Sii ko kaaawai o manga sondaro a Babilon sa Yarosalim sabap ko kapegagaw ron o manga sondaro o Piraon
Na miyaninimo si Yaramiyas sa kangganati niyan ko siti ka song ko inged a Baniyamin sa kakowaa niyan ko bagian iyan ko ganat o manga lokes iyan.
Ogaid na so kiyapakaoma niyan ko Gimowa o Baniyamin na piyakatareg sekaniyan o kapitan o manga gordiya a aya ngaran iyan na si Iridiyas a wata i Siyalimiyas a so wata i Hananiyas. Na pitero iyan ki Yaramiyas a Pelagoy ka kaan ka makatampil ko manga taw sa Babilon!
Di anan benar! a tig i Yaramiyas. Di ako tempil ko manga taw sa Babilon. Ogaid na da pakinega i Iridiyas si Yaramiyas na diyakep iyan ago inowit iyan ko manga olowan.
Na tanto iran a kiyararangitan si Yaramiyas na piyakipamadasan iran na kiyalaboso iran ko walay i Yonatan a so panonorat o dato ka so walay niyan na biyaloy iran a kalaboso.
Tiyago iran si Yaramiyas ko koop a kalaboso ko didalem o lopa a ron sekaniyan miyatago sa miyatey.
Sii sangkoto a manga gawii na piyakisogoan sekaniyan o dato Sidikiyas ago piyakiwit iyan ko torogan o dato a ron iyan inisei sa masolen a tig iyan a Ba aden a katero a poon ko Allah? Oway aden a tig i Yaramiyas kepalad ka ko dato sa Babilon.
Na pitero pen i Yaramiyas a Antonaa a kasalaan i miyasogok aken reka o di na sii ko manga olowan ka o di na giyangkai a manga taw a inikalaboso ngka raken?
Antonaa i miyasowasowa ko manga nabi ngka a mitero reka a so dato sa Babilon na di ka niyan nggobaten o di na giyangkai a siti?
Ogaid na imanto kadnan ko a dato na kapedipedi ka bo na pakinega ko ngka. Tarimaa ngka ngkai a pangni aken reka na di ako ngka kesowin ko walay i Yonatan a panonorat ka petay ako roo.
Si Siyapatiyas a wata i Mattan si Gidaliyas a wata i Pasiyor si Yokal a wata i Siyalimiyas ago si Pasiyor a wata i Malkihas na miyaneg iran den so miyatero i Yaramiyas ko manga taw ko kiyateroa niyan sa
Giyai i pitero o Allah Saden sa telimbegak sangkai a siti na petay den ko katidawa ongos o di na paniyakit ogaid na apiya antawaa i meliyo ko siti a sengkop ko manga taw sa Babilon na di petay ka makapegoyag. 
Miyaneg iran pen angkai pitero i Yaramiyas a Giyai i pitero o Allah Mataan a kepalad angkai a siti ko manga sondaro o dato sa Babilon a aya on pekataban. 
Na somiyong angkai a manga olowan ko dato na pitero iran on a Disomala a mbonoon angkai a mama. So di niyan dii teroon na ipetelaw o manga sondaro a miyalamba sangkai a siti taman ko langon o manga taw. Giyangkai a mama na kena a ba niyan pepanamari so kamapiyaan angkai a manga taw ka so kabinasaan kiran.
Oway a tig o Dato Sidikiyas na saden sa kabaya iyo na mapenggolaola niyo ron da a ba ko rekano kisangka.
Mandiyadi na kinowa o manga olowan si Yaramiyas na inalogan iran a tali sii ko paridi i Malkihas a wata o dato a matatago ko lamalama o manga gordiya. Kiyadaan den sa ig so paridi ogaid na lapot den a ndodoo sa soled na minigaled si Yaramiyas ko latay.
Ogaid na si IbidMilik a taw sa Itiyopiya a so isa a kapon a pepanalagad ko dato na kiyatokawan iyan a tiyago iran si Yaramiyas ko paridi. Samaoto na sii moontod so dato ko penggaka ko Gimowa o Baniyamin
Na lominiyo si IbidMilik ko torogan na somiyong ko dato a tig iyan on a
Hey kadnan ko a dato marata so pinggolaola angkai a manga mama ko nabi Yaramiyas. Inolog iran ko paridi a ron sekaniyan petay a ongos ka da den a pangenengken ko siti.
Na inisogo o dato ki IbidMilik a Pakaonot ka sa telo polo kataw a mama na gakapen iyo si Yaramiyas a poon ko paridi kaan di petay.
Na piyakaonot i IbidMilik so manga mama na somiyong siran ko rowang sii ko didalem o petimoan sa tamok sii ko torogan na kominowa siran on sa andang a manga togak ago ronot a manga nditaren na tiyayoton iran a tali ki Yaramiyas sii ko paridi.
Na pitero i IbidMilik ki Yaramiyas a Tagoa ngka angkai a manga togak ko irek ka kaan di kesakiti o tali na pinggolaola ini i Yaramiyas.
Na giyamit iran sekaniyan a tali na miyakagakap sekaniyan ko paridi. Oriyan iyan na roo den si Yaramiyas ko lamalama o walay o manga gordiya.
Da peman ai matey na piyakisogoan o dato Sidikiyas si Yaramiyas na piyakiwit iyan sekaniyan ko ikatelo a gimowa ko Timplo na pitero on o dato a Aden a ipagise aken reka na di ngka raken pegmaa so apiya antonaa.
Na tig i Yaramiyas ki Sidikiyas a O teroa ko reka so benar na pekibono ako ngka. Na o mosawiri ko seka na di ako ngka pekinegen.
Ogaid na inisepa o dato Sidikiyas sa masolen ki Yaramiyas a tig iyan a Matamataan ko kaooyagoyag o Allah a migay rektano sa niyawa ka di aken seka mbonoon aya pen o ba aken seka palada ko manga taw a kebaya reka mono.
Na pitero i Yaramiyas ki Sidikiyas a Giyai i pitero o Allah a Lebi a Mamaapaar a so Tohan o Israil O sangkop ka ko manga olowan o dato sa Babilon na makapegoyag kano ago so pamiliya ngka na di ketotong angkai a siti.
Ogaid na o di ka sengkop na kepalad angkai a siti ko manga taw sa Babilon na totongen iran ai na apiya seka na di kiran pekapalagoy.
Na pitero o dato Sidikiyas ki Yaramiyas a Ipekelek aken so manga Yahodi a tomiyampil ko manga taw sa Babilon ka o ba ako baden palada kiran o manga taw sa Babilon na peranegen ako iran.
Di ka iran peladen kiran a inisembag i Yaramiyas. Pengnin ko reka den a paratiyayaa ngka so Allah sa kinggolalanen ka ko pitero aken reka na ipekapiya ngka ini ago pekalidas so niyawa ngka
Ogaid na o sangka ka somangkop na giyai i piyayag raken o Allah a kesowasowa
Sii ko ikasiyaw ragon a kandadato i Sidikiyas sa Yodah sii ko ikasapolo olan na si Nibokadnisar a dato sa Babilon a rakes o langon a sondaro niyan na komiyasoy siran sa Yarosalim na linikopan iran.
Na sii ko ikasapolo ago isa ragon ko kandadato i Sidikiyas sii ko ikasiyaw gawii ko ikapat olan na miyakaleseb siran ko pangeleban o siti.
Na giyoto a so langon o manga olowan o dato sa Babilon na miyamanoled ko siti na miyamangontod sii ko gimowa iyan a bebetowan sa Gimowa sa Look si NirgalSiyarisir a taga Samgar si NiboSarsikim a maporo a olowan si NirgalSiyarisir a maporo a sanasanaan ago so langon o manga ped a sanasanaan o dato sa Babilon.
Kagiya mailay siran o dato Sidikiyas ago so langon o manga sondaro niyan na tipengan iran a kapalagoy iran a poon ko siti ko kagagawii. Lominiyo siran on a miyamangokit ko sapadan o dato ago so gimowa a isosompat ko dowa a pangeleban na miyagaw siran sa tampar sa Balintad ko Lawasaig a Yordan.
Ogaid na piseloba siran o manga sondaro a Babilon na riyaot iran si Sidikiyas sii ko kapantaran sa Yariko. Diyakep iran sekaniyan na inowit iran ko Nibokadnisar a dato sa Babilon sii sa Riblah ko inged a Hamat a ron sekaniyan siyala o dato sa Babilon.
Roo sa Riblah na piyamono iyan so manga wata a mama i Sidikiyas sii ko kamamasai niyan on na piyakipamono iyan pen so langon o manga sanasanaan sa Yodah.
Oriyan iyan na piyakisowat iyan on so manga mata i Sidikiyas ago piyakipatong iyan a rantay ka pagowiten iyan sa Babilon.
Samaoto na tiyotong o manga taw sa Babilon so torogan o dato ago so manga walay o manga taw na piyanempag iran so manga pangeleban a Yarosalim.
Si Nibosaradan a so komandir o manga gordiya o dato na piyamiyag iyan so miyalamba a manga taw sii ko siti a rakes o siran oto a tomiyampil rekaniyan na initaog iyan siran sa Babilon.
Ogaid na inibegak iyan ko inged a Yodah so ped ko manga taw a tanto den a miskin a da den a ba niyan rek na piyamegan iyan siran sa manga asinda a obas ago manga kalopaan sa masa oto.
Na piyandoan o dato Nibokadnisar si Nibosaradan a komandir o manga gordiya makapantag ki Yaramiyas a tig iyan a
Kowaa ngka sekaniyan na siyapa ngka. Di ngka pekasakiti ka nggolaolaa ngka on so apiya antonaa i pengnin iyan.
Mandiyadi na si Nibosaradan ago so manga poporo a olowan a si Nibosiyasban ago si NirgalSarisir a rakes o langon o manga sanasanaan o dato sa Babilon
Na piyakikowa iran si Yaramiyas a poon ko lamalama o walay o manga gordiya. Piyakisiyap iran sekaniyan ki Gidaliyas a wata i Ahikam ago apo i Siyapan kaan iyan mibaling ko walay niyan. Na roo den komakaden si Yaramiyas sii ko ped iyan a manga taw.
Sii pen ko kakakalaboso i Yaramiyas ko lamalama o manga gordiya na pitero on o Allah a
Ika roo na teroa ngka ki IbidMilik a taga Itiyopiya a Giyai i kabasa o Allah a Lebi a Mamaapaar a so Tohan o Israil Magaan aken den itoman so miyatero aken makapantag sangkai a siti na pemoralaan aken a kena a ba pakapetegompiyaa. Amay ka manggolaola ini na kemasaan ka den
Ogaid na pelindingen ko seka sangkoto a gawii a tig o Allah na di ka kepalad ko manga taw a ipekelek ka.
Minisampay so katero o Allah ki Yaramiyas sii ko oriyan o kiyabokai ron i Nibosaradan a so komandir o manga gordiya sii sa Ramah. Roo niyan miyatoon si Yaramiyas a papatongen a rantay a maaped ko langon a miyanga bibiyag a poon sa Yarosalim ago sa Yodah a pagowiten sa Babilon.
Na inisibay o komandir o manga gordiya si Yaramiyas na pitero iyan on a So Allah a Tohan ka na pitekdir iyan angkai a kamoralai sangkai a darpa
Na imanto na initoman o Allah so miyatero iyan a penggolaolaan iyan. Langon ai miyanggolaola ka sabap sa sekano a manga pagtaw niyan na miyamakandosa ko Allah na da niyo sekaniyan paratiyayaa.
Ogaid na imanto na pokasen ko reka so rantay a ipapatong ko manga lima ngka. Kepakay a monot ka raken sa Babilon o kabaya a ka ka siyapen ko seka. Ogaid na o di ngka kabaya na di ka den pagonot. Pekasong ka ko apiya anda ko dalem a inged sa saden sa kebayaan ka on somong.
Ogaid na sii ko da pen katalikod i Yaramiyas sa kapelalakaw niyan den na tig pen i Nibosaradan a Kasoy ka ki Gidaliyas a wata i Ahikam ago apo i Siyapan a aya initoro o dato sa Babilon a gobirnador ko manga inged sa Yodah na sii ka rekaniyan baling sii ko manga pagtaw niyan o di na song ka ko apiya anda a kebayaan ka somong. Na bigan i Nibosaradan si Yaramiyas sa loto ago pirak na piyakalalakaw niyan den.
Mandiyadi na somiyong si Yaramiyas ki Gidaliyas roo sa Mispah na ron komiyaden sii ko manga taw a miyamangibegak ko inged.
Aden a ped a manga olowan a sondaro a taw sa Yodah a rakes o manga pagtaw iran a da sangkop ko dato sa Babilon na tetapok siran pen sii ko mitataog a kaden. Na miyaneg iran a initoro o dato sa Babilon si Gidaliyas a gobirnador sii ko inged ago piyakikibir iyan on so manga mama manga babay ago manga wata a lebi a manga miskin a da mawit roo sa Babilon.
Kagiya ka maoto na somiyong siran ki Gidaliyas roo sa Mispah a si Ismail a wata i Nitaniyas si Yohanan ago si Yonatan a manga wata i Kariyas si Sirayas a wata i Tanhomit so manga wata i Ipay a taga Nitopah ago si Yasaniyas a poon sa Maakah na somiyong siran ki Gidaliyas a ped so manga sondaro iran.
Na tiyangked kiran i Gidaliyas a rakes o sapa a da den a marata a mapenggolaola kiran a tig iyan a Di niyo keleken so kapenalagadi niyo ko manga taw sa Babilon. Paginged kano sii na pangongonotani niyo so dato sa Babilon ka ipekapiya niyo ai.
Makapantag raken na sii ako den keden sa Mispah a aya niyo dipotado ko manga taw sa Babilon a pepekaoma rektano. Na sekano peman na kaden kano ko manga inged a miyatangan iyo na panimo kano ron sa manga arak manga onga sapad ago lana a olibi.
Na kagiya maneg o langon a manga Yahodi a kibabaling sa Mowab Amon Idomiya ago so langon a ped a manga inged a aden a miyalamba a manga Yahodi a minibegak o dato sa Babilon roo sa Yodah ago initoro iyan si Gidaliyas a gobirnador iran
Na komiyasoy siran sa Yodah a poon ko langon a manga darpa a ron siran miyamagapas na somiyong siran ki Gidiliyas roo sa Mispah. Na miragon siran sa madakel a obas a pagembaalan a arak ago manga onga sapad.
Da ini matey na si Yohanan a wata i Kariyas ago so langon o manga olowan a sondaro a tetapok pen ko mitataog a kaden na somiyong siran ki Gidiliyas sa Mispah
Na pitero iran on a Ba ngka di katawi a si Baalis a dato sa Amon na siyogo iyan si Ismail a wata i Nitaniyas sa kambonoa reka? Ogaid na da oto benara i Gidaliyas.
Na miyakimbitiyarai si Yohanan ki Gidaliyas sa masolen sii sa Misaph a tig iyan a Pakalalakawa ko ngka kaan aken mabono si Ismail sa da den a ba on makatokaw. Ino ka on pekibono a kesabapan ko kakiparak o langon o manga Yahodi a komiyasoy sii a tomatapi reka? O magiyanan na kelengan so miyanga lalamba a kibabaling sa Yodah.
Ogaid na sii ko ikapito olan sangkoto a ragon na si Ismail a wata i Nitaniyas ago apo i Ilisiyama a ped ko mbawataan o dato ago isa gowani ko manga sanasanaan o dato na miyakaoma a oonotan o sapolo kataw a manga mama sii ki Gidaliyas sa Mispah. Na sii ko kapepagatoang iran
Na tekaw den a piyamindas i Ismail ago so sapolo a mama a ped iyan so manga pedang iran na biyono iran si Gidaliyas a aya itotoro o dato sa Babilon a gobirnador ko inged.
Oriyan iyan na lominiyo siran na piyamono iran pen so langon o manga Yahodi a maaped i Gidiliyas roo sa Mispah ago so mambo so manga sondaro a manga Babilon a kiyapantagan roo.
Sii ko tomiyalondog a gawii ko da pen katokawi o apiya antawaa so makapantag ko kiyabonoa ki Gidiliyas
Na miyakaoma roo so walo polo kataw a manga mama a poon sa Sikim Siloh ago Samariya a kiaawid sa manga pangenengken ago manga doka a ipesoasoat iran sii ko Timplo o Allah. Miyapangopaw so manga sompa iran miyapangisi so manga nditaren iran ago kikapapalian a manga lawas iran a toos ko kamboboko iran.
Na lominiyo si Ismail sa Mispah sa kapagalawa niyan kiran a pesegad sekaniyan ko kapelalakaw niyan. Kagiya mabalak iyan siran na pitero iyan kiran a Onot kano raken sa kimbentelen iyo ki Gidaliyas!
Ogaid na so den so kiyapakasoled iran ko siti na si Ismail ago so manga mama a ped iyan na piyamono iran siran na piyangolog iran so manga badan sii ko paridi.
Ogaid na aden a sapolo kiran a pitero iran ki Ismail a Di kami ngka pemonoa! Aden a manga trigo bantad lana a olibi ago gola teneb ami a mitatapok ko pangomaan. Sabap san na da niyan siran pamonoa a rakes o manga ped iran.
So paridi a inologan i Ismail ko manga bangkay o manga mama a piyamono iyan na giyoto so mala a paridi a pimbaalan o dato Asa isako gobaten sekaniyan o Baasa a dato sa Israil. Na pino ai i Ismail a manga bangkay.
Mandiyadi na piyamiyag i Ismail so manga wata a babay o dato ago so langon a miyalamba ko manga taw sa Mispah a piyakikibir i komandir Nibosaradan ki Gidaliyas. Biniyag siran i Ismail na gomiyanat roo sa kapagowita niyan kiran sa inged a Amon.
Ogaid na kagiya maneg i Yohanan a wata i Kariyas ago so langon o manga olowan a sondaro a ped iyan so makapantag ko manga rarata a pinggolaola i Ismail a wata i Nitaniyas
Na piyakaonot iran so langon a pagtaw iran na siyaloba iran si Ismail na riyaot iran ko marani ko mala a ranaranaw sii sa Gibiyon.
Na miyababaya so langon o manga taw a miyabiyag i Ismail sii ko kiyailaya iran ki Yohanan ago so manga olowan a sondaro a ped iyan
Na miyamalagoy siran a somiyong ki Yohanan.
Ogaid na si Ismail ago so walo kataw a manga pagtaw niyan na kiyapalagoyan iran si Yohanan na miyagapas siran sa inged a Amon.
Na si Yohanan ago so manga olowan a sondaro a ped iyan na piyagolowanan iran so manga taw a miyabiyag i Ismail a poon sa Mispah ko oriyan o kiyabonoa niyan ki Gidaliyas a so manga sondaro so manga babay so manga wata ago so manga sanasanaan o dato.
Samaoto na so langon o manga olowan a sondaro a rakes on si Yohanan a wata i Kariyas ago si Yasamiyas a wata i Hosiyayas ago so langon a manga taw ipoon ko mababa taman ko mala na diyolon iran
So nabi Yaramiyas a tig iran a Kapedipedi ka bo na pakinega ngka so pengnin ami reka na pangangarapanen kami ngka ko Allah a Tohan ka. Pangangarapanen ka so langon kami a miyamakapagoyag ka madakel kami gowani ogaid na keilay ngka a maito kami bo a malalamba imanto.
Pangniya ngka a mitoro rekami o Allah a Tohan ka o anda i patot a songowan ami ago antonaa i penggolaolaan ami.
Oway a inisembag i nabi Yaramiyas penggolaolaan ko den so piyangni niyo na pengangarapan ako ko Allah a Tohan iyo. Na so langon taman a peteroon iyan na peyagen ko rekano. Da den a ba ko rekano pegmaa.
Na pitero iran ki Yaramiyas a Pengnin ami a so Allah a matito ago kesarigan na kasiksaan kami niyan o di ami tomana piyapiya so langon taman a pakipetero iyan reka sii rekami.
Apiya ikesoat ami ai ago so di na peratiyayaan ami so Allah a Tohan tano a pakipangniyan ami reka. Ka o paratiyayaa mi sekaniyan na petegompiya kami.
Sii ko kiyaipos o sapolo gawii na minisampay ki Yaramiyas so katero o Allah.
Na piyakisongowan iyan si Yohanan ago so langon a olowan a sondaro a ped iyan ago so langon o manga taw a mala mababa
Na pitero iyan kiran a Siyogo ako niyo ko Allah a Tohan o Israil sa kisampain ko ron ko pangni niyo na giyai i pitero iyan
O tareg kano den sangkai a inged na mbengonen ko sekano a kena a ba nggebaa pemolaan ko sekano a kena a ba mbadota ka inikaboko aken so kasiksaan a initana aken rekano.
Di niyo den pekeleken so dato sa Babilon a tig o Allah ka mipageepeda ako niyo na sebeten ko sekano ago pekalidasen ko kapaar iyan.
Ikepedi aken sekano ka mbelowin ko sekaniyan a makapediin rekano na pekaasalen kano niyan ko inged iyo.
Na tig i Yaramiyas a O di niyo tomana so Allah a Tohan iyo a peteroon iyo baden a Di kami keden sangkai a inged
Ka song kami sa Misir a di kami roo pekailay sa katidawa aya pen o ba kami makaneg ko kapemogiyong o ridoay o di na kaongosi
Na o magiyoto na giyai i pitero o Allah sii rekano a miyanga lalamba a taw sa Yodah O piyasad iyo den sa ginawa niyo a song kano sa Misir sa kambaling iyo ron
Na iperaot rekano roo so katidawa a ipekelek iyo ago tondogen kano o ongos a ipekewan iyo na pematay kano roo.
Matamataan a so langon o manga taw a piyasad iran sa ginawa iran a song siran sa Misir ka keden roo na pematay ko katidawa ongos ago paniyakit. Da den a sakataw kiran bo a ba makapegoyag o di na pekalidas ko morala a itena aken kiran.
Giyai i pitero o Allah a Lebi a Mamaapaar a Tohan o Israil Datar o kiyamborngat o pesokeyaw a gani aken ko manga taw sa Yarosalim na datar iyan mambo so kapemborngat rekano o gani aken amay ka somong kano sa Misir. Ipesinta kano ago kebaloy a piyakalekelek na pendaoraan kano ago pegongatongaten na di niyo den keilay angkai a darpa. 
Kagiya mapasad tero i Yaramiyas ko manga taw so langon o manga katero o Allah a Tohan iran a inisogo on o Allah a pekasampain iyan kiran
Na si Asariyas a wata i Hosiyayas ago si Yohanan a wata i Kariyas ago so langon a ped a ambog a manga mama na pitero iran ki Yaramiyas a Miyamokeg ka! Da ka sogoa o Allah a Tohan tano sa kapeteroa rekami a Di kano song sa Misir sa kambaling iyo roo.
Ka inondoy ka i Barok a wata i Niriyas sa kapeteroa ngka sii kaan kami mapalad ko kapaar o manga taw sa Babilon a mapamono kami ran o di na mapangowit roo sa Babilon.
Na da tomana i Yohanan ago so langon a olowan a sondaro ago so langon a ped a manga taw so sogoan o Allah a tomareg siran ko inged a Yodah.
Ka si Yohanan ago so manga olowan a sondaro na piyakaonot iran sa Misir so langon o manga taw a miyalamba sa Yodah a rakes on so miyamakakasoy ron a poon ko langon a inged a ron siran miniparak.
Maaped kiran so langon a manga mama manga babay manga wata ago manga wata a babay o dato a piyakikibir i Nibosaradan a komandir o gordiya ki Gidaliyas. Na maaped kiran mambo so Nabi Yaramiyas ago si Barok a wata i Niriyas.
Na somiyong siran sa Misir a da iran tomana so sogoan o Allah na somiyoled siran ko inged sa taman sa siti a Tapanis.
Sii sa Tapanis na minisampay ki Yaramiyas so katero o Allah a tig iyan a
Kowa ka sa manga ala a ator na lebengen ka sii ko bote ko piyagatoran a penggaka o torogan o Piraon roo sa Tapanis sii ko kambabantayi ron o manga Yahodi.
Na teroa ngka kiran a Giyai i pitero o Allah a Lebi a Mamaapaar a so Tohan o Israil Pagowiten ko sii so oripen aken a si Nibokadnisar a dato sa Babilon na imbetad aken so korsi iyan ko liyawaw angkai a manga ator a inilebeng aken sii na keyaten iyan sii so sayap o korsi iyan.
Song sii den si Nibokadnisar na nggobaten iyan a Misir na pematay a paniyakit so siran oto a miyatendo a pematay a paniyakit pemiyagen so siran oto a miyatendo a pemiyagen na pematay ko katidawa so siran oto a miyatendo a pematay ko katidawa.
Tentemen iyan so manga pesimbaan ko manga katohanan sa Misir na penotongen iyan so manga barahala iran o di na ipetelon iyan siran. Pagosipan iyan so dalem a inged a Misir a lagid o pananagikor sa bilibili a pepangetoman iyan so nditaren iyan kaan malompiyo na pagawaan iyan oto a da den kasakiti.
Minisampay ki Yaramiyas so katero o Allah makapantag ko langon o manga Israil a kibabaling sa inged a Misir sii ko manga siti a Migdol Tapanis ago Mimpis ago sii sa pagabagatan a Misir a tig iyan a
Giyai i pitero o Allah a Lebi a Mamaapaar a so Tohan o Israil Miyailay niyo so kabinasaan a initana aken sa Yarosalim ago so langon a ped a manga siti sa Yodah. Imanto na magegeba ini ago kiyadaan sa taw
Sabap ko manga rarata a pinggolaola o manga taw ron. Piyakakerangit ako iran ko kapesimbaa iran ago kapesepaati ran sa manga soasoat ko salakaw a manga tohan a di iran katawan aya pen sekano ago so manga apo iyo.
Omanoman aken kiran sogoon so manga oripen aken a so manga nabi sa kapeteroa iran on a Di niyo penggolaolaa ngkai a piyakasisingay a ipekegowad aken!
Ogaid na da iran pakinega aya pen o ba iran tiyago sa ginawa. Da iran talikodi so kamarataan iran a kapesepaati sa manga soasoat ko salakaw a manga tohan.
Sabap roo na mimborngat so gani aken na komiyarab so rarangit aken sii ko manga siti sa Yodah ago sii ko manga lalan sa Yarosalim a aya kiran kiyabaloya kiran a mabibinasa a piyakalekelek a pegilain taman den imanto.
Na saken a so Allah a Lebi a Mamaapaar a Tohan o Israil na ipagise aken rekano imanto a Ino niyo pekiwiti sa mala a morala a ginawa niyo? Ba niyo kabaya a kabinasaan so oman i mama babay wata ago ikaririga sii ko manga taw sa Yodah taman sa da den a ba rekano kelamba?
Ino ako niyo dii pakakerangita ko kapesimba niyo sa manga barahala ago so kapesepaati niyo sa soasoat ko salakaw a manga tohan sii ko inged a Misir a ron kano komiyaden? Pekibinasa niyo baden a ginawa niyo ko di niyo ron dii kanggolaolaa na ipesinta kano ago kediyamanan sii ko langon a nasiyon ko doniya.
Ba niyo kiyalipati so manga dosa o manga apo iyo so manga dosa o manga dato ago manga bai sa Yodah ago so manga dosa niyo ago so manga karoma niyo sii sa Yodah ago sii ko manga lalan sa Yarosalim?
Ogaid na taman imanto na da niyo den pangalimbabaanen a manga ginawa niyo aya pen o ba ako niyo kaleken. Da niyo tomana so manga sogoan ago manga kokoman a inibegay aken rekano ago so manga apo iyo.
Kagiya ka maoto na giyai i pitero a Allah a Lebi a Mamaapaar a so Tohan o Israil Piyasad aken sa ginawa ko a pagowitan ko sekano sa morala na mbinasaan aken so langon a Yodah.
Na makapantag sangkai a miyalamba a manga taw sa Yodah a piyasad iran sa ginawa iran a song sa Misir sa kambeling iran on na kepolang siran langon roo sa inged a Misir ipoon ko mababa taman ko mala na pematay siran langon ko katidawa o di na sabap ko ongos. Na kebaloy siran a piyakalekelek a pegilain ipesinta siran pegongatongaten ago pendaoraan.
Ndenegen ko so siran oto a mimbabaling sa Misir a datar o kiyadanega ko sa Yarosalim a nggolalan ko katidawa ongos ago paniyakit.
Sii ko ikapat ragon a kandadato i Yahoyakim a wata i Yosiyas sii sa Yodah na inipanorat i Barok a wata i Niriyas sii ko pesoratan so langon o manga katero a di on dii ndagidain o nabi Yaramiyas. Oriyan iyan na pitero rekaniyan i Yaramiyas a
Giyai i pitero reka o Allah a so Tohan o Israil Hey Barok
Pitero o ka a Dowandowaan ako den! Inomanan o Allah sa rata a ginawa so kapekerasay aken. Inikopay ako dii makaperego na di aken pekadeke!
Ogaid na saken a so Allah na itobak aken so miyabangon aken na mbadoten ko so miyapamola ko. Penggolaolaan ko ini ko dalem a doniya.
Giyai pitero o Allah ko nabi Yaramiyas makapantag ko manga nasiyon
Giyai i pitero iyan makapantag ko manga sondaro o Piraon Niko a dato sa Misir a tiyaban i Nibokadnisar a dato sa Babilon sii sa Karkimis a marani sa lawasaig a Yopratis sii ko ikapat ragon a kandadato i Yahoyakim a wata i Yosiyas sii sa Yodah
Dii ipelalis o manga olowan a sondaro a Imisiren a Tiyagara niyo so manga kelong iyo na abanti kano ko katidawa.
Kakangi niyo so manga koda na kokoda kano ron a manga komokoda! Rantar kano na pagilmit kano! Onasi niyo so manga bangkaw niyo na solota niyo so manga raben iyo!
Ogaid na antonaa i pekeilay aken? a inipakaise o Allah. Pepamangendod so manga sondaro a Imisiren a tanto a miyanga alek. Piyamanaban so lebi kiran a manga wawaraw na pepamalagoy siran nggagaan a di siran den ndingil sa talikodan ka aden a piyakalekelek ko mbalabala.
Giyai i katero o Allah a minisampay ko nabi Yaramiyas makapantag ko manga Pilistiyo a kibabaling sa Gasa sa da on pen kagobata o Piraon.
Pitero o Allah a Ilaya niyo man so kapegorog o ig roo sa pagotaraan kebaloy ini a mabandes a lawasaig a dii mbagiyawan a melapay ko lopa ago so langon taman a matatago on a so manga siti ago so manga kibabaling on. Pemangisek so manga taw sa kalek na pendidiyagaw so langon a kikakaden ko inged.
Keneg iran so kandalepek o manga ai o pepelompat a manga koda ago so kapenggarokot o manga karo sa katidawa o ridoay ago so kapendaleg o manga tirikan iran. So manga ama na di iran den kesoyan so manga wata iran ka penga adaan sa bager so manga lima iran sabap ko kalek.
Ka miyaoma den so gawii a mbinasaan so langon o manga Pilistiyo kaan mapotol so langon a miyalamba a pekatabang sa Tiro ago giya Sidon. Magaan den mabinasa o Allah so manga Pilistiyo a giyangkoto a manga taw a poon ko kilid a ragat sa Krita.
Pegopaw so manga taw sa Gasa ko kararata a ginawa iran. Pekareneken so manga taw sa Askilon. Hey sekano a miyalamba a manga Pilistiyo ay katey a kapemalii niyo ko manga lawas iyo ko kapakamboboko iyo?
Ipepelalis iyo a Hey pedang o Allah ay kanggenek ka mamono? Kasoy ka ko tagoban ka! Tikna ka ago tareg ka roo!
Giyai i pitero a Allah a Lebi a Mamaapaar a so Tohan o Israil makapantag sa Mowab Kemorkaan so siti a Nibo. Keyaan so siti a Kiriyataim ago keagaw keyaan so kota iyan ago kitobak.
Di den kepodi a Mowab. Keagaw a Hisbon o manga ridoay na pekediyaten iran so kabinasaa sa Mowab a tig iran a Itano laslasen tano angkoto a nasiyon! Seka pen hey siti a Madmin na pekareneken ka. Sondolan ka o manga sondaro a makipetidawa reka.
So manga taw sa Horonaim na ipepelalalis iran a Kapanganiyaya! Kabinasaan!
Kebinasa a Mowab penggoraok so manga wata iyan.
Petekedeg siran ko lalan a isong sa Lohit a pesegad siran ko kapelalakaw iran. Sii ko lalan a ipetondagay sa Horonaim na pekeneg iran so kapelendag ko kiyabinasa.
Tig iran a Palagoy kano! Pagapasen iyo a ginawa niyo apiya pen o pembaloy kano a lagid o paket sii ko mitataog a kaden!
Hey Mowab sabap ko kasasarigi niyo ko manga galebek iyo ago kakawasaan na tebanen kano mambo na kitaog so katohanan iyo a si Kimos a rakes o manga imam iyan ago so manga olowan.
Giyai i pitero o Allah makapantag ko manga Amoniyo Ba aya katao niyo ron na da a miyalamba a manga Israil? Ba aya katao niyo ron na da a kiyababadan kiran a makatangan peroman ko lopa iran? Ba giyanan i sabap a sekano a pepamanimba sa katohanan a si Milkom na miyatangan iyo so inged a Gad ago kikakaden kano ko manga siti ron?
Sabap sangkai a pinggolaola niyo a tig o Allah na pekatalingoma so manga gawii a pekigobat aken a Rabah a so tindos a siti o manga Amoniyo. Kebaloy ai a mitatabotod a miyanga bibinasa na penotongen so melilibeta on a manga inged. Oriyan oto na kekowa peroman a Israil so lopa a inagaw niyo kiran. a tig o Allah.
Ndidiyagaw ka hey Hisbon ka miyabinasa den so siti a Ai! Goraok kano hey kibabaling sa Rabah! Nditar kano sa sako ago mboko kano palalagoy kano a pekenaanaa ka iteog so katohanan iyo a si Molik a rakes o manga imam iyan ago manga sanasanaan.
Ipepangandag iyo so oodaren a manga balintad iyo ogaid na magaan den ai mabinasa. Hey pegongkir a manga Amoniyo na sasarigan iyo so kakawasaan iyo a tig iyo a Antawaa i pekaraw rekami gomobat?
Pagowitan ko sekano sa piyakalekelek a poon ko mbalabala rekano a tig o Kadnan a so Allah a Lebi a Mamaapaar. Mbogaon so oman i isa rekano na da den a ba makapenimo rekano a manga pepalagoy.
Ogaid na oriyan iyan na pekaasalen ko so kapetegompiya o manga Amoniyo a tig o Allah.
Giyai so pitero o Allah a Lebi a Mamaapaar makapantag sa Idomiya Ba kiyadai den sa ongangen so manga taw sa Idomiya? Ba da den a pekamosawir kiran ko patot a penggolaolaan iran? Ba miyadarodos so ongangen iran?
Hey manga taw sa Didan telikod kano ago pemalagoy! Tetapok kano ko manga dadalem a liyang! Pemoralaan ko so kiyababadan ko Isaw ka miyaoma so taalik a kandanega ko kiran.
Amay ka merebas so manga taw sa obas na ba siran on di pelamba sa maito? Amay ka pemanekew so manga tekew ko kagagawii na ba di aya bo a pemanekeon iran na so bo so kabaya iran?
Ogaid na pengosipen aken komowa so langon a rek o kiyababadan ko Isaw na sewaan ko so manga darpa a kapetepokan iran kaan iran di mapegna a manga ginawa iran. So manga wata iran manga tonganay ago manga siringan iran na palaya den pematay na da den a kelamba kiran.
Begaken iyo so manga ilo niyo ka pagoyagen aken siran. So pen so manga balo niyo na kesarigan ako iran.
Giyai i pitero o Allah O siran oto a di mapapatot minom ko tagayan a rarangit aken na pekainom on na ba aya katao niyo ron na pelepasen kano domaneg? Di kano pelepasen domaneg ka disomala a makainom kano ron.
Pesepa ako sa ginawa ko a tig o Allah ka so siti a Bosrah na kebaloy a mitatabotod a miyanga bibinasa a piyakalekelek a pegilain a pegongatongaten ago pagosaren a sinta so ngaran iyan. Na so langon a midadair on a manga inged na ketatap mambo a mabibinasa sa taman sa pakataman.
Aden a miyaneg aken a katero a poon ko Allah a tig iyan a Aden a siyogo aken ko manga nasiyon a pakapeteroon sa Timoa niyo so manga sondaro niyo sa kanggobata niyo sa Idomiya! Tiyagar kano ron makitidawa! 
Pitero o Allah sa Idomiya a Mbelowin ko sekano a maito ko manga nasiyon a dii sodiin o langon a taw.
So kapengangaleka ngka ko manga ped ago so katatakabor o poso o ka na miyakasaliba reka hey seka a mababaling san ko manga gireb ko manga pampang ago komakaden ko poro o manga palaw. Apiya pen maporo so kakadenan ka a datar sa kaporo o salag o manga garoda na imbaba aken seka a poon roo a tig o Allah.
Kebaloy a Idomiya a piyakalekelek a pegilain kebengang so oman i isa a pekasagad on na makapenenentek siran ko kailaya iran ko langon a kiyasiksaa on.
Kebinasa a Idomiya a datar o kiyabinasaa sa Sodom ago giya Gomorah a rakes o midadair on a manga inged a tig o Allah. Da den a ba on pekabaling aya pen o ba on keden.
Lagid o arimaw a pekagemaw a poon ko kalasan ko kilid a Lawasaig a Yordan a pakapemalagowin iyan so manga bilibili ko pananateba na kitekaw a pekipalagoyan ko komanga taw sa Idomiya so inged iran. Oriyan oto na toroan aken angkoto a inged sa makapegolowan kiran a piliin aken. Ka antawaa i datar aken ago antawaa i pekaato raken? Antawaa i dato a ba raken makasopak?
Kagiya ka maoto na pakinega niyo so pitekdir o Allah mipantag sa Idomiya a so pikediyat iyan a mapenggolaola ko kibabaling sa siti a Timan. Apiya so manga wata iran na pemanondaan sa mawatan na pelaslasen iyan so inged iran sabap ko miyanggolaola iran.
Tebaden so doniya sabap ko daleg o katebana sa Idomiya na magolaleng so kapendidiyagaw niyan ko Mariga a Ragat.
So ridoay na nggobat sa Bosrah a lagid o garoda a seyab on a makakayat so manga papak iyan. Sii sangkoto a gawii na penga alek so manga sondaro sa Idomiya a datar o babay a pembaliliten.
Giyai i pitero o Allah makapantag sa Damasko Masososa so pamikiran o kibabaling sa Hamat ago Arpad sabap ko marata a totol a miyaneg iran. Kiyadaan siran sa kawaraw a kiaawid a akal iran a lagid o dii mbegel a ragat a di mapekalengen.
Miyamakalobay so manga taw sa Damasko miyamalagoy siran a pepanga aalek. Kiyokosan siran o kararasay ago masakit a datar o pembaliliten a babay.
Keawaan den angkoto a kababantogan a siti a mapepeno gowani a kasosonor!
So manga ngongoda niyan na penga ooteng ko manga lalan na pemonoon so langon o manga sondaro niyan sangkoto a gawii a tig o Allah
Totongen aken a apoy so manga pangeleban a Damasko na kelengan iyan komarab so manga torogan o dato Binhadad.
Giyai i pitero o Allah makapantag ko mbawataan o Kidar ago so ndatoan a Hasor a giyobat i Nibokadnisar a dato sa Babilon Ikano roo na gobata niyo so mbawataan o Kidar! Binasaa niyo angkoto a manga taw a kibabaling sa sebangan!
Keagaw so manga barombarong iran ago manga pangangayamen pengawidan so manga pekelindongan iran a rakes o langon a kasangkapan iran ago so pen so manga onta iran. Na pelalalis siran sa Apiya anda ko mbalabala na piyakalekelek!
Hey manga taw sa Hasor nggagaan kano malagoy! a tig o Allah. Tepok kano ko manga didalem a liyang ka si Nibokadnisar a dato sa Babilon na mikediyat rekano sa marata na petiyagar rekano gomobat.
Ikano roo na gobata ngka so manga taw a lomilintad a pepaginetaw a makasasarig a tig o Allah. Misisibay siran a da a manga alad o di na manga tanggal a pekalinding kiran.
Mapeteban ka so manga onta iran ago so tanto a madakel a pangangayamen iran. Pakapembelabelagen ko ko pirowarowangan a doniya angkoto a manga taw a mababaling ko manga wawatan a darpa na pagowitan ko siran sa morala a poon ko mbalabala a tig o Allah.
Giya Hasor na kebaloy a babalingan o manga iila a binatang a mitataog a kaden sa taman sa pakataman. Da den a mbeling roo da a taw a ba on keden.
Da matey a kiyandatoi i Sidikiyas sa Yodah na minisampay angkai a katero o Allah ko nabi Yaramiyas makapantag sa Ilam
Giyai i pitero o Allah a Lebi Mamaapaar Pemonoon ko so langon a pamamana sii sa Ilam a aya miyakabaloy sa Ilam a lebi a mala i kapaar.
Pagowitan ko a Ilam sa manga ridoay a pemakapoon ko mbalabala a lagid o manga ndo a pesember a poon ko pat a pidoro o langit. Na iperak aken so manga taw sa Ilam ko mbalabala na da den a inged a ba di kiran ketaogi.
Itegigay aken so manga taw sa Ilam sii ko danga o manga ridoay iran a mananamar ko niyawa iran. Sii ko mala a rarangit aken na pemoralaan ko siran a tig o Allah na pekiseloba aken siran ko pedang o manga ridoay iran taman sa mapolang aken siran.
Mbinasaan ko so dato ago so manga olowan sa Ilam na roo aken pekatindegen so korsi o dato aken.
Giyai so katero o Allah makapantag sa Babilon ago so manga taw ron a piyakasampay niyan a miyakanggolalan ko nabi Yaramiyas. Tig iyan a
Panawatewagen ka ago pakalangkapa ngka sii ko manga nasiyon! Begi ngka siran sa nanao na pakitokawi ngka so totol! Di ngka ini pegmaa ka teroa ngka a Keagaw a Babilon! Penga roropet so manga barahala iran na keyaan so manga katohanan iyan a si Bel ago si Mardok.
Nggobaten a Babilon o nasiyon a poon sa pagotaraan na pagilangen iyan so lopa iyan. Ndatar so manosiya ago so manga ayam a palaya on den pemalagoy na da den a ba on keden.
Sii sa masa oto a manga gawii a tig o Allah na so manga taw sa Israil ago so manga taw sa Yodah na palaya siran melalakaw a pesegad sa kapembanoga iran ko Allah a Tohan iran.
Ipengingise iran so lalan a isong sa Siyon na magantap siran on. Pekaoma siran on na ipetepi iran a ginawa iran ko Allah a nggolalan ko da a kaposan iyan a kapasadan a di den kelipatan.
So manga pagtaw aken na miyadadag a manga bilibili. Diyadag siran o manga pananagikor na piyakapagenebeneb iran siran ko manga kapalawan. Miyanga tataap siran ko manga palaw ago manga bobongan na kiyalipatan iran o anda so darpa a pendekean iran.
Siyondolan siran o langon a miyamakatoon kiran na so manga ridoay iran a minggolaola sii na tig iran a Da tano makasela ka kagiya miyakandosa siran ko Allah a so tito a pendekean iran a so Allah a siyarigan o manga apo iran.
Hey manga Israil palagowi niyo a Babilon! Awa kano sangkoto a inged! Panamari niyo a sekano i paganay a makaawa on. Sayan kano sa manga mandangan a pegolowan ko talon.
Ka pengondowin ko so dii mamagabanga a manga ala a nasiyon roo sa pagotaraan na pekigobat aken kiran a Babilon. Perigra siran on sa kasondoli ran on na keagaw iran. So manga gasa iran na lagid o rek o sondaro a matondo i kapana a di den keola somogat.
Na petebanan a inged a Babilon na siran oto peteban on na pagawidan iran so langon taman a kebayaan iran a tig o Allah.
Hey manga taw sa Babilon pitebanan iyo so kawali aken a manga pagtaw. Giyanan na inikapiya a ginawa niyo ago inikababaya a di kano dii tetepatepak a lagid o manga nati a sapi sii ko pananateba ago pekekeg kano a lagid o manga mama a koda.
Ogaid na so inged iyo a ron kano inimbawata na tanto a pakapekeyaan ago kediyamanan. Kebaloy a Babilon a lebi a mitatanan ko manga nasiyon a pembaloy a disirto a mamara ago da a bali niyan a lopa.
Sabap ko rarangit o Allah na di ini kekadenan ka kelaslas sa tarotop. So langon a pekasagad sa Babilon na kebengang ago makapengelengkeleng sabap ko langon a kiyasiksaa on.
Hey langon kano a pamamana likopi niyo a Babilon ago perigrai niyo gomobat. Panaa niyo sekaniyan! Di niyo perintasa a kapepanaa niyo ron ka miyakandosa sekaniyan ko Allah.
Lalisen iyo so lalis sa katidawa ko mbalabala on! Sengkop sekaniyan miyaleseb ago miyageba so manga pangeleban iyan Giyai na saop o Allah sabap san na saopi niyo sekaniyan. Kidian iyo ron so inikidiya niyan ko ped!
Di niyo peparowa o ba aden a misaod a oniin sa Babilon aya pen o ba aden a maragon a pereperan. Penga alek so langon a kibabaling roo a mananangga sabap ko manga sondaro a penggobat on na pembabaling siran ko poonan iran a manga inged.
So manga Israil na lagid o manga bilibili a piyanaloba ago miyapakambelabelag o manga arimaw. So paganay a lomiyamed kiran na so dato sa Asiriya na so miyaori a gomiyarenget ko manga tolan iran na si Nibokadnisar a dato sa Babilon.
Sabap sii na saken a so Allah a Lebi a Mamaapaar a Tohan o Israil na ndenegen ko so dato sa Babilon ago so inged iyan a datar o kiyadanega ko ko dato sa Asiriya.
Na pekakasowin ko so talon a manga Israil ko inged iran na penateb siran roo sa Karmil ago Basan ken siran taman sa penga oosog sii ko kapalawan a Ipraim ago Giliyad.
Amay ka makatalingoma angkoto a manga gawii a tig o Allah na apiya pen o katokawi so kamarataan a Israil na da den a ba on ketoon aya pen o ba aden a manga dosa roo sa Yodah ka perilaan ko so miyalamba kiran a manga taw a piyakapagoyag aken.
Gobata niyo so inged a Mirataim ago so manga taw a kibabaling sa Pikod. Salobaa niyo siran pamonoa niyo ago polanga niyo a tig o Allah. Nggolaolaa niyo so langon taman a inisogo aken rekano.
Pekeneg so kabobosigaw o katidawa sii ko inged a Babilon ago so daleg o mala a kabinasaan!
Riyompi a Babilon so dalem a doniya ogaid na sayana a miyapotol ago miyaropet angkoto a rompi imanto! Sayana a piyakalekelek a pegilain a Babilon sii ko manga nasiyon!
Tiyaanan aken seka sa litag hey Babilon na kiyalitagan ka on sa da ngka on pen katokawi. Miyatoon ago miyadakep ka ka kagiya somiyopak ka ko Allah.
Likaan o Allah so petegoan iyan sa manga gomaan na iniliyo niyan on so manga gomaan o rarangit iyan ka aden a galebek o Allah a Lebi a Mamaapaar sii sa inged a Babilon.
Songowi niyo hey sekano a sisii ko manga wawatan a inged ago gobata niyo! Lekai niyo so manga taliyong iyan na tabotoden iyo sekaniyan a lagid o manga inemong a ilaw! Binasaa ngka sekaniyan sa tarotop a da den a ba niyo ron a miyalamba!
Pamonoa niyo langon so manga sapi iran tondaa niyo siran ko penombalian! Dowandowaan iyan so manga taw sa Babilon ka miyakatalingoma den so masa a kandanega kiran. (
So miyamakapagoyag a miyamakapalagoy a poon sa Babilon na miyamakaoma sa Yarosalim na pepanotolen iran roo so kiyasaopi o Allah a Tohan tano ko manga taw sabap ko pinggolaola iran ko Timplo niyan.)
Sogoa niyo so manga pamamana sa kagobata iran sa Babilon! Pakisogoi niyo so langon a mapasang i kapana! Likopi niyo so siti na o ba niyo pakapalagoya so apiya antawaa. Pakibayadi niyo ron so manga galebek iyan kidian iyo ron so inikidia niyan ko ped ka miyangimporoan sekaniyan ko Allah a so Soti a Tohan o Israil.
Kagiya ka maoto na pemonoon so manga kangodaan iyan sii ko manga lalan kepolang so langon o manga sondaro niyan sangkoto a gawii a tig o Allah.
Ilaya ngka man ka riridoon ko seka hey siti a Babilon a dii tekabor! a tig o Kadnan a so Allah a Lebi a Mamaapaar. Miyakatalingoma den so gawii a kandanega ko reka.
Kisosong ago keoteng angkoto a takabor a siti na da den a ba on magogop makatindeg. Tenteman aken sa apoy so manga inged iyan a pekatotong ko langon taman a melilibeta on.
Giyai i kabasa o Allah a Lebi a Mamaapaar Pesonsingen so manga taw sa Israil taman ko manga taw sa Yodah. So langon o miyamiyag kiran na pananamaran iran siran komapet na di iran siran den mbokaan.
Ogaid na so Penabang kiran na mabager so Allah a Lebi a Mamaapaar i Ingaran iyan. Pesebenaran iyan manindeg so kabenar iran kaan iyan siran mapakadeke sii ko inged iran ago masemok iyan so manga taw sa Babilon.
Kesiksa a pedang so manga taw sa Babilon a tig o Allah a so manga kibabaling on so manga olowan iyan ago so manga oongangen!
Kesiksa a pedang so di benar a manga nabi niyan kebaloy siran a manga lalong! Kesiksa a pedang so manga sondaro niyan tanto siran a penga aalek!
Kesiksa a pedang so manga koda iyan ago manga karo sa katidawa ago so langon o manga mananangga a sondaro a pesokayan iyan kedatar siran o manga babay! Kesiksa a pedang so manga kakawasaan iyan na mapeteban ai!
Kesiksa a laon so inged iyan na penga ati so manga lawasaig iyan ago manga bowalan! Mapenggolaola ini langon sa inged a Babilon ka kagiya mapepeno ini a manga barahala a ipembeteng ko manga taw a maaleken kiran.
Kagiya ka maoto na keden roo so manga iila a binatang a poon ko disirto a rakes o manga tingkalong ago manga bengit. Di den oto kekadenan o manga taw aya pen o ba kabalingi sa taman sa pakataman.
Giyai i pitero o Allah Pekasamberan ko a Babilon ago so manga taw ron sa pekabinasa a ndo.
Pekisongowan aken a Babilon sa manga mananangga makalaslas on a lagid o ndo a ipembayog iyan so okap. Pekaoma siran a poon ko mbalabala sa kanggobata iran on sii ko gawii a kakemoralai ron.
Di niyo pekisoloten ko manga pamamana so raben iran aya pen o ba niyo kiran pakipanaan so manga gasa iran. Di niyo pegongowi so manga ngongoda niyan! Binasaa niyo sa tarotop so manga sondaro niyan!
Penga ooteng siran a pematay sii sa Babilon a kikapapalian sii ko manga lalan iyan.
Ka giya Israil ago Yodah na da den talikodi o Tohan iran a so Allah a Lebi a Mamaapaar apiya pen mapepeno a dosa so inged iran ko hadapan o Soti a Tohan o Israil.
Palagowi niyo a Babilon! Pagapasen iyo so manga niyawa niyo! Di kano pekibinasa sabap ko manga dosa niyan! Ka masa imanto a kaseop o Allah imbadal iyan on so mapapatot ko miyanggolaola niyan.
Giya Babilon na datar o tagayan a bolawan sii sa lima o Allah a so tagayan a piyakiinoman iyan ko dalem a doniya. Ininom o manga nasiyon so arak on na inikabereg iran na sabap san na biteng siran langon imanto.
Magaan so magaan a kiyatabana sa Babilon ago so kiyaropet iyan. Ndidiyagawi niyo sekaniyan! Kowa kano sa indepil ko masakit iyan ka o ba sekaniyan baden kabolongi.
Tig o manga mananangga a kibabaling roo a Tipengan ami mamolong a Babilon ogaid na di sekaniyan kepiya. Na awaan tano sekaniyan ago kasoy so oman i isa rektano ko inged iyan ka so indaneg on na somosoko sa langit ago midadakontor taman ko manga gabon.
Peteroon o manga biyag a poon sa Yodah a Piyakabenar tano o Allah. Itano roo panotolen tano ko manga taw sa Yarosalim so pinggolaola o Allah a Tohan tano.
Taremi niyo so manga gasa iyo! Kowaa niyo so manga kelong iyo! Inondoy o Allah so manga dato sa Midiya ka aya kadiyat iyan na so kapakibinasaan iyan kiran sa Babilon. Giyanan i kaseopi niyan ko siran oto a mininasa ko Timplo niyan.
Begay kano sa nanao sa kagebaa ko manga pangeleban a Yarosalim! Pakinggordiyai niyo piyapiya! Pakakadena niyo so manga sirino ko manga posto iran! Tiyagar kano sa kapamagayani ron! Ka itoman o Allah so antap iyan. Penggolaolaan iyan so langon taman a pitero iyan a ikidia niyan ko manga taw sa Babilon.
Hey Babilon a madakel i manga lawasaig ago manga kakawasaan na minitalingoma den so kaposan ka a so masa a katepeda ko kaoyagoyag ka.
Misepa so Allah a Lebi a Mamaapaar sa ginawa niyan a Mataan a penoon ko seka a manga sondaro a ridoay a lagid sa kakapal o manga tarapan na ipelalis iran so kiyatabana iran reka.
Pimbaalan o Allah so doniya ko gees iyan na piyakambeken iyan a nggolalan ko ongangen iyan. Kiyayat iyan so manga langit a nggolalan ko sabot iyan.
Igira a di sekaniyan dii ndadalendeg na pendagedeb so manga ig a sisii sa kawang. Pepakagemaon iyan so manga gabon a poon ko manga pidoro a doniya. Pesogoon iyan so kilakilat a rakes o oran ago pepakaliyon iyan so ndo a poon ko tataliyongan iyan on.
Oman i manosiya na boda a da den a sowa iyan o pagabain ko Allah. So langon a pepagembaal sa manga barahala na pepanga oolaan a sabap on ka kagiya kena a ba tito a tohan so manga barahala iran da den a napas iran.
Da a manga bali iran a patot a pesodiin siran amay ka maoma so kandanega kiran na penga ada siran.
Ogaid na so Tohan o manga mbawataan o Yakob na kena a ba di tito a Tohan! Sekaniyan i miyangaden ko langon taman a rakes on so manga taw sa Israil a aya niyan kawali. So Allah a Lebi a Mamaapaar i Ingaran iyan!
Pitero o Allah a Hey Babilon seka i maso aken a aya ko gomaan ko katidawa. Inosar aken seka sa kiyaropeta ko ko manga nasiyon ago so kiyabinasaa ko ko manga ndatoan.
Inosar aken seka sa kiyaropeta ko ko manga koda ago so kikokoda on ago so kiyaropeta ko ko manga karo sa katidawa ago so pepangolin on.
Inosar aken seka sa kiyapamonoa ko ko manga mama ago manga babay so manga lokes ago manga wata taman ko manga ngongoda ago so manga raga.
Inosar aken seka sa kiyapanombalia ko ko manga pananagikor sa bilibili ago so manga talon iran so manga taribasok ago so manga sapi iran a dii ndado ago so manga gobirnador a rakes o manga sanasanaan iran.
Ogaid na sii ko kamamasai niyo ron na pakapembayaden ko a Babilon ago so langon a kibabaling on sabap ko langon a marata a miyanggolaola iran sa Yarosalim a tig o Allah.
Ilaya ngka man hey Babilon a so mala a palaw a pepaminasa ko dalem a doniya saken i ridoay ngka a tig o Allah. Pekatanaan ko seka a lima na peliliden ko seka sa baba a poon ko poro o pampang ago mbelowin ko seka a miyararab a palaw.
Da den a ba reka kekowa a ator a kebaloy a keontodan ko rogo o walay aya pen o ba maosar sa kambalay ka kebaloy ka a ilang baden a darpa sa taman sa pakataman a tig o Allah.
Begay kano sa tiniyas sa kanggobat! Pakaoniya niyo so manga bogiyong sii ko manga nasiyon! Pakatiyagara niyo siran sa kapakipetidawa sa Babilon! Sogoa niyo so manga ndatoan a Ararat Mini ago Askinas sa kagobat iran ago toro kano sa komandir a makapegolowan kiran. Pakigobaten iyo ko manga koda a lagid sa kadakel o makapal a manga tarapan!
Pakatiyagara niyo so manga nasiyon sa kipetidawaan iran sa Babilon so manga dato o manga taw sa Midiya so manga gobirnador iran a rakes o manga sanasanaan ago so langon a sondaro ko manga inged a ndadatoan iran.
Petebaden ago pekealial a Babilon ka ipenggolalan den o Allah so takdir iyan mipantag on ka mbelowin iyan so inged a Babilon a disirto a da den a ba on pekabaling.
Gominek makitidawa so manga sondaro a Babilon gomegenek siran baden ko manga kota iran. Kiyadaan siran sa kawaraw na miyabaloy siran a lagid o manga babay. Miyageba den so manga pintoan o siti na pepanga tototong so manga walay iran.
Pepamalalagoy so manga sogo a poon ko mbalabala sii ko dato sa Babilon sa kapenotola iran on a miyaagaw den so dalem a siti niyan
Kiyaalangan so manga lalan a ron pekapalagoy so manga taw pepanga tototong so manga kota ago pepanga aalek so manga sondaro.
Ka giyai i pitero o Allah a Lebi a Mamaapaar a so Tohan o Israil Di den matey na nggaraben siran o ridoay ago pagegiken siran a lagid o ilaw sii ko pegegikan.
Si Nibokadnisar a dato sa Babilon na piyangarad iyan a Yarosalim na kiyan iyan. Biyaloy niyan so siti a lagid o omoy a da a tago iyan ka lagid o maila a binatang a kiyalameda niyan ko matatago on. Inosog iyan so tiyan iyan ko manga pipiya a nganin on na inilebad iyan baden so miyalamba on.
Na peteroon o manga taw sa Siyon a Mitana sa Babilon so marata a inikidia niyan rektano! ago peteroon o manga taw sa Yarosalim a Kasekatan so manga taw sa Babilon sabap ko rogo tano a piyakatoga iran! 
Kagiya ka maoto na giyai i pitero o Allah ko manga taw sa Yarosalim Ilaya niyo ka itindeg aken so kabenar iyo ago iseop aken sekano sabap ko pinggolaola rekano o manga taw sa Babilon. Pemakatiyan ko so manga bowalan iyan ago pemakamaraan ko so manga lawasaig iyan.
Kebaloy a Babilon a mitatabotod a miyanga bibinasa a kadena o manga iila a binatang a piyakalekelek a pegilain a dii sodiin a da den a ba on pekakaden.
Pegengger so langon a taw sa Babilon a lagid o manga arimaw na penggebo siran a lagid o manga roroni a arimaw.
Na amay ka makala so kapekeor iran na pembengkitiyan ko siran. Mberegen ko siran ago pakapesonoren kaan siran toroga sa dayon sa dayon a di den pekanaw a tig o Allah.
Pagowiten ko siran ko penombalian a lagid o manga bilibili ago manga kambing.
Miyaagaw den a Babilon tiyaban so siti a pembantogen o dalem a doniya! Sayana a piyakalekelek a pegilain a Babilon sii ko manga nasiyon!
Miyorog so ragat ko poro a Babilon biyagenas ai o pendaleg a manga begel iyan.
Miyalaslas so pagingedingedan on a miyalagid o mamara a mitataog a kaden a da a taw a ba on mababaling aya pen o ba aden a magokit on.
Ndenegen ko si Bel a so katohanan sa Babilon na pekiota aken on so miyalamed iyan. Di on den pemanong so manga nasiyon sa kasimba iran on. Na ketempag so manga pangeleban a Babilon.
Liyo kano sa Babilon hey manga pagtaw aken! Pagapasen iyo so manga niyawa niyo! Palagowi niyo so dii mborngat a rarangit o Allah!
O ba kano kadai sa inam aya pen o ba malek sabap ko manga totol a pekeneg iyo sii ko inged aden a isa a totol a keneg iyo sangkai a ragon na salakaw a totol ko telondog a ragon a so manga totol makapantag ko kambobonoay sii ko inged a so isa a dato a miyakitidawa ko isa a dato.
Dowa polo ago isa ragon a idad i Sidikiyas isako mabaloy a dato sa Yodah na miyakandato sa Yarosalim ko miyakasapolo ago isa ragon. Aya ngaran o ina iyan na si Hamotal a wata i Yaramiyas a taw sa Libnah.
Miyakanggolaola sekaniyan sa marata sii ko kapekeilaya on o Allah a datar o pinggolaola o Dato Yahoyakim.
Na sabap sa tanto a kiyararangitan o Allah a Yarosalim ago giya Yodah na inibowang iyan siran a poon ko kamamasaan iyan. Na siyopak i Sidikiyas si Nibokanisar a dato sa Babilon.
Sabap roo na sii ko ikasiyaw ragon ko kandadato i Sidikiyas sii ko ikasapolo gawii ko ikasapolo olan na siyondolan i Nibokadnisar a Yarosalim a rakes o langon o manga sondaro niyan. Mikempo siran ko liyo o siti na mimbaal siran sa manga tambak ko melilibeta on
Na kalilikopan den so siti taman ko ikasapolo ago isa a ragon a kandadato i Sidikiyas.
Sii ko ikasiyaw gawii ko ikapat olan a miyakaregen so taon ko siti a da den a kekan o manga taw
Na miyaleseb so pangeleban o siti. Na apiya pen lomilikop so manga taw sa Babilon ko siti na miyanamar mamalagoy so langon o manga sondaro ko kagagawii a sii siran miyokit ko gimowa ko pageletan o dowa a manga pangeleban a marani ko sapadan o dato na miyantap siran ko Balintad a Yordan.
Ogaid na siyaloba o manga sondaro a Babilon so dato Sidikiyas na riyaot iran sekaniyan sii ko kapantaran sa Yariko na inawaan sekaniyan o langon a sondaro niyan.
Diyakep iran so dato na inowit iran sekaniyan ko dato sa Babilon sii sa Riblah a roo sekaniyan siyala i Nibokadnisar.
Roo sa Riblah na piyamono iyan so manga wata a mama i Sidikiyas sii sa danga iyan na piyakipamono iyan pen so langon o manga olowan sa Yodah.
Oriyan iyan na iniresok iran so manga mata i Sidikiyas ago piyatong iran a tombaga na inowit iran sa Babilon a roo sekaniyan den kakalaboson taman ko gawii a kiyapatay niyan.
Sii ko ikasapolo gawii ko ikalima olan a so ikasapolo ago siyaw ragon a kandadato i Nibokadnisar sa Babilon na si Nibosaradan a komandir o manga gordiya ago sanasanaan o dato sa Babilon na miyakaoma sa Yarosalim.
Piyanotong iyan so Timplo o Allah ago so torogan o dato ago so langon o manga walay sa Yarosalim a rakes o oman i mala i kipantag a walay.
Na so langon o manga sondaro a Babilon a pagoolowanan o komandir o gordiya na piyanempag iran so manga pangeleban a mililibet sa Yarosalim.
Na piyamiyag ago inipanaog i Nibosaradan so ped ko manga miskin ko manga taw ago siran oto a miyalamba ko siti a rakes on so lamba a manga panday ago siran oto a miyampil ko dato sa Babilon.
Ogaid na inibegak iyan sa Yodah so lebi a manga miskin a makanggalebek ko manga asinda a obas ago manga dii mbabasokan.
Na piroropet o manga taw sa Babilon so manga polaos a tombaga ago so mapepegalinalin a manga batoga ago so maolad a palanggana a tombaga a pepangonaban a matatago ko Timplo o Allah na inawidan iran sa Babilon so langon a tombaga.
Initelon iran roo pen so manga koden manga sakerad manga ipetenor sa sombowan manga ladiya manga lapad ago so langon o manga kasangkapan a tombaga a pegosaren ko dii kapanalagadi ko Timplo.
Inirakes pen o komandir so langon taman a inembaalan a lombos a bolawan ago pirak a so manga roroni a ladiya manga tangela sa waga manga palanggana manga koden manga petegoan sa solo ago so manga kaloda ago manga ladiya a pegosaren ko ipesepaat a panginginomen.
So manga nganin a tombaga a piyakimbaalan o Dato Solaiman a para ko Timplo o Allah a so dowa a manga polaos so mapepagalinalin a manga batoga ago so maolad a palanggana a rakes on so sapolo ago dowa a tombaga a inisayan sa manga mama a sapi a pembatogan on na di ketimbang sabap ko kapened iyan.
Oman i isa ko polaos na walo ka mitros a kaporo iyan ago lima ka mitros ago tenga a likes iyan. Sesemba ini na dowa ka porgada a kakapal o tombaga on.
Sii ko poro o oman i polaos na aden a ipopondiyong on a tombaga a dowa ago tenga ka mitros a kaporo iyan. Pipendaraan ai sa inisayan sa siyobid a manga rantay ago manga onga a granada a palaya tombaga a ililibet ko ipopondiyong.
Aden a siyaw polo ago nem a granada a matatago ko tangkirian iyan na magatos langon a manga pomagranito ko siyobid a manga rantay a ililibet on.
Minioman sii na biniyag o komandir Nibosaradan si Sirayas a so maporo a imam si Sipaniyas a so katib ago so telo kataw a komikibir ko manga pintoan o Timplo.
Na poon ko manga taw a sisii pen ko siti na kinowa niyan so isa a olowan o manga sondaro so pito kataw a manga mosawira o dato so panonorat a komikibir ko manga listaan ko manga sondaro ago nem polo a ped a manga taw a miyatoon ko siti.
Inowit siran langon o Nibosaradan ko dato sa Babilon sii sa Riblah
Sa inged a Hamat na roo siran piyakipamono o dato sa Babilon. Miyamangitaog so manga taw sa Yodah a miyanga bebelag siran ko inged iran.
Giyai i kadakel o manga taw a inipanaog i Nibokadnisar sii ko ikapito ragon a kandadato iyan na telo nggibo ago dowa polo ago telo a manga Yahodi
Sii ko ikasapolo ago walo ragon a kandadato iyan na walo gatos ago telo polo ago dowa a poon sa Yarosalim
Na sii ko ikadowa polo ago telo ragon a kandadato iyan na pito gatos ago pat polo ago lima a minitaog i Nibosaradan a so komandir o gordiya. Langon siran na pat nggibo a kadakel iyan a manga taw.
Sii ko ikatelo polo ago pito ragon a kitataogen ki Yahoyakin a dato sa Yodah na miyabaloy si Ibilmirodak a dato sa Babilon. Biyokaan iyan si Yahoyakin na piyakaliyo niyan sekaniyan ko kalaboso sii ko ikadowa polo ago lima gawii ko ikasapolo ago dowa olan sangkoto a ragon.
Diyolon iyan sekaniyan a limo na bigan iyan sa maporo a pangkatan a di so ped o minitaog a manga dato a ped iyan sa Babilon.
Inendaan i Yahoyakin so nditaren iyan a kalaboso na sii ko lamba o omor iyan na sii sekaniyan tatap a pekan ko lamisaan o dato.
Sayana a matatanaw a siti a Yarosalim a mapepeno gowani a manga taw! Sekaniyan a kababantogan gowani ko manga nasiyon na datar o balo imanto! So bai a miyakandato ko ped a manga inged na miyabaloy a oripen!
Penggoraok sekaniyan sebenar sii ko kagagawii lalayon mawasa a lo so manga bies iyan. Sii ko langon o pekebabaya on gowani na da den a ba on teyo. Tominipo ron so langon o manga ginawai niyan na miyabaloy siran a manga ridoay niyan.
Miyamangitaog so manga taw sa Yodah a peperarasain siran ago pepangongoripenen. Komakaden siran ko ped a manga nasiyon a da den a darpa a ba iran kedekei. Riyaot siran o langon o pepanaloba kiran sii ko kapamomolowi ko kareregeni kiran.
Mboboko so manga lalan a isong sa Yarosalim ka da a ba on pelalakaw sa kapeselaselaa niyan ko manga pista sii ko Timplo. Kiyadaan sa taw so langon o manga gimowa o siti dii makaperego so manga imam iyan tanto den a mararata a ginawa o manga raga niyan na mapait a kararasay a Siyon!
Mapapaar sekaniyan o manga soranga iyan na pepangosor so manga ridoay niyan. Ka inidaneg o Allah sa Yarosalim so madakel a manga dosa niyan. Piyamiyag o ridoay so manga wata iyan ago inipanaog iran ko manga wawatan a inged.
Miyada den so langon a kakasi a Yarosalim. So manga olowan iyan na lagid o manga saladeng a da a ketoon iran a kapenateban a tanto a miyamangikopay a di iran kepalagoyan so panganganop.
Na imanto sii ko manga gawii a kararata a ginawa niyan ago kapeketaataap iyan na peketademan a Yarosalim so langon a kamapiyaan iyan ago kakawasaan sii ko andang a manga gawii. Ogaid na miyaagaw sekaniyan den o manga ridoay na da a ba rekaniyan tomiyabang. Inilay sekaniyan o manga ridoay niyan na inikela iran baden so kiyabinasa niyan.
Tanto a mala a kiyapakandosa a Yarosalim sabap roo na miyabaloy sekaniyan a maresik. Dii sodiin o langon a somesela on gowani ka miyailay iran so katatalandiyang iyan. Na di sekaniyan baden dii makaperego ago ipetepok iyan a paras iyan sii ko kaya iyan.
Marayag a tanto so karesik iyan ogaid na da niyan pemasaka so keimponan ko dosa niyan. Pakabengang so kiyatabana on na da den a ba rekaniyan teyo Inigoraok iyan a Ya Allah ilaya ngka so kapekerasay aken ka miyakadaag so ridoay!
Gininit on o manga ridoay niyan so langon o manga tamok iyan. Miyailay niyan so manga kapir a miyamanoled ko soti a darpa ko Timplo niyan a so siran oto a inisapar o Allah o ba on soled on.
Dii makaperego so manga o manga taw niyan sii ko di iran dii kambabanog sa paan. Ipesembi iran sa pangenengken so manga kakawasaan iran kaan siran pekeoyag. Ilaya ko ngka ya Allah a ipenggoraok o siti na tagoa ko ngka sa ginawa ka di ako dii sodiin.
Hey langon kano a pepekasagad raken ba da a bali niyan reka so maoolaola ko? Pangilailay kano na go niyo inengkaa o ba aden a kapekerasay a datar o kararasay aken a initana raken o Allah sii ko gawii a kiyamborngat o rarangit iyan!
Poon sa poro na somiyogo sekaniyan sa apoy a so apoy a petotong sii ko manga tolan aken. Tiyaanan iyan sa sampirot so manga ai aken na riyoseng ako niyan. Inawaan ako niyan a kadodowaanan ago petelogedam ko mababasa alongan.
Siyolapid o manga lima niyan so manga dosa ko na inisanggolay niyan ai ko lig aken a lagid o kokoong na kiyadaan ako sa bager sabap ko kapened iyan. Piyalad ako o Allah ko manga ridoay aken na di aken siran keatowan.
Ibibilang o Allah a da a bali niyan so langon o manga wawaraw a mama a sisii raken. Piyakisogoan iyan so manga sondaro a gobaten ako iran kaan iran masasa so manga kangodaan aken. Miyaloseg o Allah so pakatatayaan iyan a siti a lagid o kapelosega ko manga obas sii ko petemekan sa arak.
Giyanan i sabap a kapesegad aken na pesolapayan a lo so manga mata ko. Da den a ba marani a pekatayo raken aya pen o ba aden a pekapiya ko ginawa ko. Da den a miyalamba ko manga wata aken ka miyadaag ako o ridoay.
Pepekitabang a Siyon ogaid na da a ba rekaniyan tebang. Pitero o Allah makapantag ko kiyababadan ko Yakob a So manga siringan iran na aya kebaloy a manga ridoay iran. Aya ipekidia iran sa Yarosalim na lagid o ba maresik a nganin.
Maontol so Allah ko kiyadanega niyan raken ka miyasopak aken sekaniyan! Pamakinega ko niyo hey manga taw ko mbalabala na ilaya niyo so kararasay aken ago kapakamboboko! So manga ngongoda ko ago manga raga na piyamiyag ago inipanaog.
Piyanawag aken so manga abanga aken ogaid na tinipo ako iran. So manga imam ago manga pelokelokesen aken na miyamatay a ongos sii ko siti sii ko di iran dii kambabanog sa pangenengken a ikeoyag iran.
Ilaya ngka ya Allah so kararasay aken! Masososa so pamikiran aken na datar o pekepalian so poso aken ka kagiya tanto a mala a kiyapakasopak aken. Sii ko manga lalan na pepamono on so pedang na sii ko manga walay na aden a kapepatay ron.
Miyaneg o manga ped so di aken dii kapakaperego ogaid na da den a ba kiran raken tomiyayo. Kiyatokawan o langon o manga ridoay aken so kiyamoralai raken na inikababaya iran so kiyanggolaolaa ngka sii. Pengnin ko a italingoma ka so gawii a inisepa a ka amay ka mbinasaan ka siran a datar o kiyabinasaa ngka raken!
Inao! Sabap ko rarangit o Allah na siyapengan iyan a Siyon sa domadatem a gabon! Riyoseng iyan ko lopa so pangkatan a Israil a poon sa langit. Apiya so Timplo niyan na da niyan pagongowi sii ko gawii a kiyararangiti ron.
Piyaminasa o Allah so langon o manga walay sa Israil sa da den a kapedi on. Sabap ko rarangit iyan na pinggegeba iyan so langon o manga kota a ililinding sa inged a Yodah. Inibaba iyan so ndatoan ago so manga olowan on taman ko bayanek na piyakadapanas iyan siran.
Sabap ko pesokeyaw a rarangit iyan na kiyaka iyan sa Israil so langon o bager iyan. Piyokas iyan rektano so pepekalinding a lima niyan ko kiyagobata rektano o manga ridoay. Lagid sekaniyan o pekerab a apoy sii sa inged a Israil a pekirarab ko langon taman ko melilibeta on.
Datar o ridoay a inirat iyan so pana iyan na di tano niyan dii pentasan. Datar o soranga a piyamono iyan so langon o ipekebabaya tano ago ikasosoat. Piyakamborngat iyan so somosokeyaw a gani niyan sa siti a Yarosalim.
Oway tiyaban o Allah a Israil a lagid o ridoay bininasa niyan so langon o manga torogan on ago piyanempag iyan so manga kota on. Inowitan iyan so manga taw sa Yodah sa da a ikepos iyan a kapakamboboko ago dii kandiyaga.
Piyakigeba iyan so Timplo niyan a lagid o lawig ko sapadan bininasa niyan so darpa a petelabokan rekaniyan. Piyakigenekan iyan sa Siyon so dii kaselaselaa ko manga pista ago so manga Gawii a Idedeke. Sii ko tanto a kapekerarangiti ron na tiyalikodan iyan palaya so dato ago so manga imam.
Inindarainon o Allah so aparan iyan ago inawaan iyan so soti a darpa iyan. Piyakigeba iyan ko manga ridoay so makokota a manga torogan sa Yarosalim. Milalalis siran sa kiyapakataban sii ko Timplo o Allah a datar o sii ko gawii a dii kapista.
Piyasad o Allah sa ginawa niyan a itobak iyan so manga pangeleban a mililibet sa Yarosalim. Tiyakes iyan ai na da niyan rena a lima niyan ko kapembinasaa niyan on. Piyakamboko iyan so manga kota ago so manga pangeleban ka palaya den ini miyanga gegeba.
Minitobak ko lopa so manga gimowa o siti na piroropet so manga tanggal iran. Minitaog so dato iyan ago so manga pangolo ko ped a manga nasiyon. Di den mipengendao so Kitab na da den a pangingilain o manga nabi a poon ko Allah.
So manga pelokelokesen sa Yarosalim na kioontod ko lopa a da a taroon iran a kindiditar sa sako ago petegoan iran sa ombi so manga olo iran. So manga raga sa Yarosalim na kidodosong ko lopa sabap ko kayaan iran.
Kiyadaan sa nono so manga mata ko sabap ko kapesegad aken tanto ako a masososa kapapalian so poso aken sabap ko kiyabinasaa ko ped aken a manga taw. Pepanga adaan sa imeleng ago pepamatay a ongos so manga wata ago manga ikaririga sii ko manga lalan ko siti.
Pepamangni siran ko manga ina iran sa makan iran ago mainom. Pepanga ooteng siran sii ko manga lalan ko siti a lagid o miyanga angel a manga mama. Na pepamatay siran sii ko kaaabena kiran o manga ina iran.
Hey Yarosalim antonaa i mapetero aken? Andamanaya i kapekapiyaa ko ko ginawa ngka Hey Siti a Siyon? Da den a ba ngka datar ko kararasay ngka! So pali i ka na lagid sa kadalem o ragat! Antawaa i pekabolong reka?
So miyanga aalamat reka o manga nabi ngka na palaya di benar ago da a bali niyan. Da iran sawai so manga dosa ngka kaan ka makateobat ago makalidas ko kambiyaga reka Ka so manga katero a piyakasampay iran reka na manga ribat ago pekadadag baden.
So langon a pesegad reka sii ko lalan na di ka iran dii sodiin. Pepengelengkeleng siran sa kapegongatongata iran sa Yarosalim a tig iran a Ba giyai so siti a miyatero gowani o manga taw sa Madidiyangka so kataid iyan a so ikapipiya a ginawa o dalem a doniya?
Di ka dii sodiin o langon o manga ridoay ngka. Di iran dii pakakitebaan so manga ngipen iran ko kipekegowaden iran reka a tig iran a Miyabinasa tano sekaniyan! Mataan a giyai so gawii a nanayaon tano miyakatalingoma den na kiyamasaan tano!
Pinggolaola o Allah so pikediyat iyan initoman iyan so inipagita iyan a penggolaolaan iyan sa miyatey den a gawii. Giba iyan a Yarosalim a da den a ba on kapedi pipero niyan a inikababaya ini o manga ridoay niyo ago inipagambog iran so kiyapakataban iran.
Goraok ka sebenar ko Kadnan hey manga pangeleban a Yarosalim! Pakatogaa ngka so manga lo o ka a lagid o lawasaig ko gagawii daondaw! Di ngka den pekadekea a ginawa ngka di ka nggenek gomoraok!
Omanoman ka mbowat ko kagagawii na goraok ka ko Kadnan ododa ngka so manga ikaboboko o poso o ka a lagid o ig sii ko hadapan iyan. Tapnay ka rekaniyan a ipemangi ngka on so manga omor o manga wata a ka a ikokopay a ongos san ko manga lalan.
Ilaya ngka ya Allah na pemasaka ngka ini antawaa den i kiyakidian ka sa datar ai? Ba patot a ken o manga babay so manga wata iran a so manga ikaririga a peritanen iran? Ba patot a pamonoon so manga imam ago so manga nabi sii ko Timplo o Kadnan?
So manga kangodaan ago manga lokes a rakes o manga wata a mama ago manga babay na palaya siran den miyanga keketer ko bayanek ko manga lalan a piyamamono a pedang o ridoay. Piyamono o ka siran a da den a ba on kapedi sii ko gawii a kapekerarangiti reka.
Piyakisogoan ka so piyakalekelek a manga ridoay aken sa kasondoli ran raken ko oman i mbala raken a lagid o ba ngka siran siyogoi sa gawii a kapista. Na sii ko gawii a rarangit o Allah na da den a ba on miyakalidas aya pen o ba miyakapagoyag so langon o manga wata a miyaritan aken ago miyaoyag na piyaminasa o manga ridoay aken.
 Saken i mama a miyakatintim ko kiyarasaya raken o badas a rarangit o Allah.
Inidendeg ako niyan ago piyakalalakaw niyan ko maliboteng a kena a ba sii ko maliwanag.
Mataan a omanoman iyan raken ipetena so lima niyan ko mababasa alongan.
Piyakakimpis iyan so badan aken ago kobal riyopet iyan so manga tolan aken.
Siyondolan ako niyan ago inilikop iyan raken so mapait a kamaregenan.
Piyakakaden ako niyan ko maliboteng a datar o siran oto a miyatey den miyamatay.
Tiyongkop ako niyan an ako di pekaliyo inedagan ako niyan a manga pepened a rantay.
Apiya pen mananalo ako ago gomoraok sa tabang na di niyan pemakinegen so kapepangangarapan aken.
Inalangan iyan a manga lakongan so lalan aken bikog iyan so manga okita aken.
Lagid sekaniyan o magaayan a arimaw a pepenayaw sa kasikema niyan raken.
Giyander ako niyan a poon ko lalan ago pisekisi ako niyan na inawaan ako niyan a da a ba raken pekatabang.
Inirat iyan so pana iyan na iniarang iyan raken so manga gasa iyan
Na inipana iyan ko poso aken so manga gasa iyan.
Di ako dii ikela o langon o manga taw aken pegongatongaten ako iran a idaida ko mababas a alongan.
Piyakakan ago piyakainom ako niyan sa mapait a karomasayan.
Riyopet iyan a grabas so manga ngipen aken liyomeg ako niyan ko bayanek.
Kiyadaan ako sa kalilintad kiyalipatan aken o antonaa i kapipiya a ginawa.
Giyoto a pitero aken a Miyada den so kakemboway aken ago so langon a iinamen ko a poon ko Allah!
So kapepamimikirana ko ko kararasay aken ago so kinibowangen raken na lagid o mapait a pakatowa.
Katatademan aken ai piyapiya na ikararata ini a ginawa ko.
Ogaid na pepekaasal so panginam aken igira a kiyatoosan ko angkai a betad
Sabap ko limo o Allah na da tano mapolang ka da den a pitetamanan o gagaw niyan
Miyada so katenang o bolawan komilas so kakindat o lombos a bolawan! Makakayar so manga ator o Timplo sii ko manga lalan.
So pakatatayaan a manga kangodaan sii sa Siyon a lagid gowani sa arga o lombos a bolawan na ibibilang siran baden imanto a lagid o manga koden a bote a piyangembaalan o pakokoden.
Apiya so manga aso na pepakasoson iran so manga wata iran ogaid na miyabaloy so manga taw aken a datar o manga ostris ko disirto a da a ba iran kapedi ko manga wata iran.
Domedeket so dila o ikaririga ko pelak iyan sabap ko kawaw pepamangni sa paan so manga wata ogaid na da a ba kiran mbegay.
Siran oto a pekan gowani sa manga pipiya a pangenengken na pepamatay a ongos imanto sii ko manga lalan na siran oto a dii maginetaw gowani a katebowakar na makaiiga imanto ko mitatabotod a ombi.
So inidaneg ko manga taw aken na mala a di so inidaneg sa Sodom a sakotika a kiyabinasaa on a da den a ba kiran miyakatabang.
Gowani na so manga pangolo tano na matimenag a di so giyaw ago mapoti a di so gatas manga pipiya siran i kambobolawasan a makindat so manga paras iran a datar o manga montiya a robi ago sapiro.
Ogaid na imanto na miyakaitem so manga paras iran a di so oring di siran kekilala sii ko manga lalan. Komimbel so kobal iran sii ko manga tolan iran ago miyabaloy a datar o mirayong a kayo.
Tomo so siran oto a miyapamono a pedang a di so pepamatay a ongos a pekerasay siran ago pepagti sabap ko kakokorangi kiran sa pangenengken.
Aden a makalimoon a manga babay a initinda iran so manga wata iran ago kiyan iran sii ko kiyasiksaa ko manga taw aken.
Piyakateman o Allah so kararangit iyan piyakamborngat iyan so pesokeyaw a gani niyan. Tomintem sekaniyan sa apoy roo sa Siyon a miyakatotong on taman ko manga onayan iyan.
Da den a dato ko manga nasiyon o di na apiya antawaa a komakaden ko doniya a ba maratiyaya sa ba kasoledi a Yarosalim o manga ridoay niyan.
Ogaid na miyanggolaola ini sabap ko manga dosa o manga nabi niyan ago so manga sala o manga imam iyan a piyakatoga iran so rogo o manga oontol sii ko siti.
Imanto na di siran dii magenebeneb sii ko manga lalan a datar o manga bota. Kagiya tanto siran a kadadaketan sa rogo na da den a sakataw bo a ba pekaderes maper ko manga nditaren iran.
Awa kano san! a ipepelalis kiran o manga taw. Roo kano den roo kano! Kababatalan kano! Di kami niyo pesekoa! Sabap san na miyamalagoy siran a mimbaloy a taridadag ogaid na di kiran dii teroon o manga taw ko manga nasiyon a Di kano sii den pekakaden.
So den so Allah i miyarak kiran ginekan iyan siran somiyap. Kena a ba pagaadati so manga imam aya pen o ba seselaa so manga pelokelokesen.
Diyokawan so manga mata mi sii ko da a bali niyan a kapegalatawi ami ko tabang. Nomiyayaw kami sa tabang a poon ko nasiyon a di bo bes rekami pekasabet.
Tiyolik o manga ridoay ami so oman i kapelakad ami na da kami den makalalakaw sii ko manga lalan ami. Miyakarani den so kaposan ami na mbilambilangen den so manga gawii ami ka miyakatalingoma den so kaposan ami!
So manga ridoay ami na magaan a di so manga darayo ko kawang piseloba kami ran ko manga kapalawan na inayanan kami ran ko mitataog a kaden.
So miyapili o Allah a dato ami a so den so niyawa o nasiyon ami na kiyalitagan ko litag iran. Aya mapipikir ami na sii ko kapelindinga niyan rekami na makapegoyag kami sii ko manga nasiyon.
Kababaya kano ago pakapiyaa niyo a ginawa niyo imanto hey manga taw sa Idomiya a sekano a kibabaling sa inged a Os. Ogaid na pekainomen kano mambo ko tagayan o rarangit o Allah na penga bebereg kano mambo ago penga lelekasan.
Tanodi ngka ya Allah so miyaolaola ami ilaya ngka ini na tagoa ngka sa ginawa so kiyayai rekami!
Miyatangan o manga rait so inged a kawali ami na mababaling so manga mananangga ko manga walay ami.
Miyabaloy kami a manga ilo a da a manga lolot ami na miyabalo den so manga ina ami.
Pepakibayadan rekami so ig a peginomen ami na disomala a mapemasa ami so ipegitagon ami.
Di kami dii pakanggalebeken sa maregen o pepamanatro rekami inikopay kami den na di kami pekadekean.
Miyakimbayabaya kami sa Misir ago Asiriya an kami makakowa sa kiyatangkaan a pangenengken a ikeoyag ami.
Miyakandosa so manga apo ami ogaid na miyamatay siran den imanto na sekami i peketanaan ko ipendaneg ko manga dosa iran.
Pendatoan kami o manga talasogoay ago manga oripen na da a ba rekami pekapokas ko kapaar iran.
Di ami dii serakan so manga niyawa ami igira a di kami dii mbanog sa pangenengken sii ko mitataog a kaden sabap ko manga tanganiyaya a di roo dii magenebeneb.
Mikekayaw kami sabap ko kaor tanto a mayaw so kobal ami a lagid o towanga.
Pilolobed so manga babay sii sa Siyon ago so pen so manga raga roo ko manga siti sa Yodah.
Piyamatong ago piyamitin so manga pangolo ami na di pagaadatan so manga pelokelokesen.
Petegelen so manga kangodaan ko dii kanggalebek ko manga galingan na pekisasawiring so manga wata sabap ko kapened o kayo a pepakiposai kiran.
Minitareg so kapeketimo o manga pelokelokesen ko gimowa o siti na minitapelek so dii kamboboniboniyan o manga kangodaan.
Miyada so kapekebabaya ko manga poso ami kiyasambian sa kamboko so di ami dii kakeriyala.
So sangkad ko olo ami na miyaolog Kemorkaan kami ka miyakandosa kami!
Sabap sii na tanto a mararata a ginawa mi na maregen a kapepekanono ami sabap ko manga lo ami
Ka kiyaawaan den ago miyatanaw so Palaw a Siyon a pepegenebeneban o manga iila a binatang.
Ogaid na seka ya Allah na ketatap a di den kealin sa taman sa pakataman! Midadayon so kandadato o ka sii ko langon o manga masa.
Ino kami ngka dii ndarainon sa dayon sa dayon? Ino matey a katatalikodi ngka rekami?
Pakakasoya kami ngka sa ginawa ngka ya Allah kaan kami makapeto! pakaasala ngka so andang a kapepaginetaw ami!
O di na ba dayon sa dayon so kisisilin ka rekami? Ba da a kaposan o kapekerarangiti ngka rekami?
Sii ko ikatelo polo ragon sii ko ikapat olan ko ikalima on gawii na saken a si Isikiyal a imam a so wata i Bosi na maaped ko miyamangitaog a manga Yahodi roo ko kilid o Lawasaig a Kibar. Na miyailay aken a kiyalekaan a langit na miyakailay ako sa manga pangingilain ko Tohan. (
Miyanggolaola ini sii ko ikalima ragon a kabibiyag o dato Yahoyakin.)
Minitalingoma raken so katero o Allah roo ko kilid o Lawasaig a Kibar sii ko inged o manga taw sa Babilon na miyagedam aken a minitemo raken so kapaar o Allah.
Miyangilailay ako na miyailay aken a sobosobo a pepekapoon sa pagotaraan a oonotan o makapal a gabon a malilibet o tanto a somisigay a sindaw na pemangiteras on so kilakilat. Sii ko pekepoonan o kilakilat na aden a lagid on o pekindat a tombaga
Na miyakapoon ko look o kilakilat so pat a baraniyawa a mbobontal sa datar o manosiya
Ogaid na so oman i isa kiran na pat i paras ago pat i papak.
Beter so manga seki iran na so manga ai iran na datar o ai a sapi na pepamangindat a datar o oonasan a tombaga.
Aden a lima a manosiya ko didalem o manga papak iran sii ko pat a manga kilid iran. So langon siran a pat na aden a manga paras iran ago manga papak.
Makaperaraota so manga papak iran na da den a kakokorikori ran sii ko kapepegiseg iran sa onaan.
Oman i isa a baraniyawa na aden a pat a mbidabida a paras iyan sii sa onaan na paras a manosiya sii sa kawanan na paras a arimaw sii sa diwang na paras a mama a sapi na sii sa likod na peparas sa darayo.
So dowa a papak o oman i baraniyawa na bebekaren iyan na miseseko ini ko manga papak o ped iyan a baraniyawa ko sabala a kilid iyan na so dowa a papak iyan na aya misasapeng ko lawas iyan.
So oman i isa on na pepegiseg den sa onaan apiya anda song so niyawa na pesong siran on a di siran den kori ko kapepegiseg iran.
Sii ko look o manga baraniyawa na aden a lagid on o pekerab a manga waga o apoy o di na lagid o manga barabad a dii kekasokasoy ko manga baraniyawa. Masindaw ini a pepekapoon on so kilakilat.
Magaan a dii kakekasokasoy o manga baraniyawa a datar o kapekiteras o kilakilat.
Sii ko kapegilaya ko ko manga baraniyawa na miyailay aken so satiman a tirikan sii ko lopa ko kilid o oman i pat a baraniyawa.
Ndatadatar sa paras so pat a tirikan so oman i isa on na gilanggomilang a datar o montiya a krisolito na aya kiyambaali ron na aden a isa pen a tirikan a misasalangat on.
Na sii ko kapepegiseg iran na pesong siran ko apiya anda ko pat a keantapan o paras o manga baraniyawa sa da den a kakokorikori ran.
Tanto a maporo ago piyakamemesa so manga bibir o pat a manga tirikan na mapepeno ini a mata ko melilibeta on.
Igira a pepegiseg so manga baraniyawa na moonot on so manga tirikan na igira a pepelayog na pepelayog mambo so manga tirikan.
So niyawa o manga baraniyawa na sisii ko manga tirikan sabap san na apiya anda pesong so niyawa na pesong on mambo so manga baraniyawa ago so manga tirikan.
Igira a pepegiseg so manga baraniyawa na pepegiseg mambo so manga tirikan na igira a petereg so manga baraniyawa na petereg siran mambo. Igira a pepelayog so manga baraniyawa na pegonot kiran a pepelayog so manga tirikan ka kagiya so niyawa o manga baraniyawa na sisii ko manga tirikan.
Sii ko kaporoan o manga olo o manga baraniyawa na aden a misasayap on a datar o makakawang a piyakamemesa ago pekerap a lagid o ilo.
Na pitero iyan raken a Wata o manosiya tindeg ka ka makipembitiyarai ako reka.
Sii ko di niyan dii katero na sominep raken so Roh o Allah na miyaneg aken sekaniyan a di raken dii makimbitiyarai
A tig iyan a Wata o manosiya sogoon ko seka ko manga taw sa Israil a so taongkir a nasiyon a somiyopak raken. Siran ago so manga apo iran na pegongkiren ako iran ipoon sa paganay taman den imanto.
Manga tetegas siran i olo a manga taw a da a adat iran ogaid na sogoon ko seka sa kapeteroa ngka kiran on a Giyai i kabasa o Lebi a Maporo a Tohan!
Na apiya pemakinegen iran ago so di ka taongkir siran a manga taw na ketokawan iran bo a kiyatagoan siran sa nabi.
Na seka wata o manosiya na di ngka siran keleken aya pen o ba so manga katero iran. Di ka pekelek apiya pen lagid o ba ka malilibet a manga sorok ago manga baletek ago komakaden ka sii ko manga orang. Di ngka kewanen so mapetero iran aya pen o ba so manga paras iran ka taongkir siran a manga taw.
Disomala a kapeteroa ngka kiran ko manga katero aken apiya pamakinegen iran ago so di ka tanto siran a somosopak!
Ogaid na seka wata o manosiya na pakinega ngka so peteroon ko reka Di ka pegongkir a datar angkoto a manga taongkir! Ngganga ka na kana ngka so imbegay aken reka.
Na miyangilailay ako na miyakailay ako sa lima a idadawag iyan raken so kakapetan iyan a lololonen a sosoratan.
Na pitero raken o Allah a Wata o manosiya kana ngka so imbegay aken reka kana ngka ngkai a sosoratan. Oriyan iyan na lalakaw ka na pakalangkapa ngka so manga katero on ko manga taw sa Israil.
Na mingganga ako na inibegay niyan raken so sorat kaan aken makan.
Na tig iyan a Wata o manosiya kana ngka ngkanan a sorat a inibegay aken reka na penoon ka ini ko tiyan ka. Na kiyan aken na aya taam iyan na datar sa kamis o gola a teneb.
Mandiyadi na pitero iyan raken a Wata o manosiya ika roo den na song ka ko manga taw sa Israil na teroa ngka kiran so manga katero aken.
Kena a ba ko seka sogoa ko manga taw a sambida i basa ka sii bo ko manga Israil
A kena a ba sii ko di ngka royod a manga taw a salakaw i basa a di ngka seboten. Mataan a o siran i pakisongowan ko reka na pemakinegen ka iran!
Ogaid na so manga taw sa Israil na di ka iran kebayaan mamakineg ka kagiya di iran kabaya o ba ako iran pakinega ka langon siran manga tetegas i olo ago manga taongkir.
Ogaid na mbalowin ko seka a mategas a datar iran.
Mbelowin ko so paras ka a datar sa kategas o lebi a mategas a ator a mategas a di so batolakit. Di ngka siran keleken aya pen so manga paras iran ka taongkir siran a manga taw.
Na pitero iyan pen a Wata o manosiya piyapiyai ngka mamakineg so langon a manga katero a peteroon ko reka na dalema ngka ko poso o ka.
Pitero o Allah a Hey wata o manosiya kowa ka sa lempid a ator na betaden ka ini ko hadapan ka na toladen ka on so siti a Yarosalim.
Likopi ngka ini sa manga tambak manga kampo ago manga teroso a ipenandal.
Na kowa ka sa kara a potaw na betaden ka ko lopa a lagid o alad ko pageletan ka ago so siti na sangori ngka so siti a datar o seka i penggobat on. Giyai i nanao ko manga taw sa Israil.
Oriyan iyan na iga ka a tomatakilid sa diwang na pakiawidi ngka sa ginawa ngka so kasalaan o ndatoan a Israil. Keawidan ka so kasalaan iran sii ko langon o manga gawii a kaiiga a ka roo.
Na tindo aken so kadakel o manga gawii a kakeawidi ngka ko kasalaan o ndatoan a Israil telo gatos ago siyaw polo gawii a giyanan i kadakel o manga ragon a di iran dii kandosa.
Amay ka mapopos oto na pagalin ka tomakilid sa kawanan ka keawidan ka so kasalaan o ndatoan a Yodah ko soled o pat polo gawii a so oman i salongan na saragon a badal a di iran dii kandosa.
Na sangori ngka a Yarosalim na tentengi ngka so toladan a kasondoli ron a sasawaan so barokan ka a datar o makatitiyagar na payaga ngka so kasiksaa ko siti.
Petongen ko seka a tali kaan ka di makapekelikelid taman sa di mapopos so manga gawii a kasosondoli ngka ko siti.
Kowa ka sa trigo bantad monggos kodalis tikap ago lenga na pakasembora ngka ini sii ko isa a pananagoay na mbaali ngka a paan. Na giyai i kana ngka sii ko soled o telo gatos ago siyaw polo gawii a kapegiga a ka a tomatakilid.
Timbanga ngka so ikapat bagi ka kilo a paan a kekan ka ko oman salongan na kana ngka ini ko tendoon a manga oras.
Takesa ngka pen so ig a paginomen ka oman gawii a isa ka litro na peginoma ngka ini ko tendoon a manga oras.
Oman gawii na tindaan ka so paan ko kapekeilaya on o manga taw a pagosaren iyo a itagon so manga tai a taw.
Na pitero pen o Allah a Datar ai a okit a kapekakan o manga taw sa Israil sa karam a pangenengken sii ko manga nasiyon a teogan ko kiran.
Ogaid na somimbag ako a Kena ya Allah a Tohan ko! Da aken den kakarami a ginawa ko. Ipoon ko kawawatai raken taman imanto na da ako den makakan sa sapo o miyatay a da raoti o di na miyapatay o maila a binatang aya pen o ba ako miyakakan sa karam a pangenengken.
O giyanan a tig o Allah na keosar ka so tai a sapi a kena a ba tai a taw ko kipetindaan ka ko paan ka.
Na tig iyan pen a Wata o manosiya titisan ko sa pangenengken a Yarosalim. Penga alek so manga taw ron ko kapekena iran ko mainot a pangenengken a petimbangen iran ago penga sososa so pamikiran iran ko kapepeginom iran ko mainot a ig a petekesen iran
Pitero pen o Allah a Wata o manosiya kowa ka sa magarang a pedang na osara ngka ini a pangopaw na kikisa ngka on so bok ko olo ngka ago so sompa a ka. Na kowa ka sa timbangan na timbanga ngka sa telo bagi so manga bok ka.
Amay ka mapopos so manga gawii a kapesondoli ngka sa Yarosalim na totonga ngka ko lembak o siti so ikatelo bagi ko bok ka. Kowaa ngka so ikatelo on peman bagi na tateda ngka ini a pedang sii ko melilibeta ko siti na so ikatelo on bagi na pakikayamberen ka ko ndo ka pekisaloba aken ai ko pedang aken.
Ogaid na lambaa ngka on so maito a bok ka na lolongi ngka ko sisid o kimon ka.
Na kowa ka on sa da mapira timan on na itogen ka ko apoy na go ngka totonga. Ipoon roo na melangkap so apoy ko langon o nasiyon a Israil.
Giyai i pitero o Lebi a Maporo a Tohan Ilaya niyo a Yarosalim a tiyago aken ko lembak o manga nasiyon a lilibeten sekaniyan o ped a manga inged.
Ogaid na siyogok iyan so manga sogoan aken ago manga kokoman a inikabaloy niyan a mala i kamarataan a di so manga nasiyon ago manga inged ko melilibeta on. Inisili niyan so manga sogoan aken ago da niyan tomana so manga kokoman aken.
Kagiya ka maoto na giyai i pitero o Lebi a Maporo a Tohan Misobra so kapegongkir iyo a di so ped a manga nasiyon ko melilibeta rekano. Da niyo nggolalanen so manga kokoman aken aya pen o ba niyo miyatoman so manga sogoan aken na marata kano pen i olaola a di so manga nasiyon ko melilibeta rekano.
Kagiya ka maoto na saken a so Lebi a Maporo a Tohan na teroon ko rekano a riridoon ko seka imanto hey Yarosalim na siksaan ko seka sii ko kamamasai ron o manga nasiyon.
Sabap ko langon a piyakagowagowad a manga olaola niyo na ndanegen ko sekano sa lebi pen a masopiit a di so miyanggolaola ko den ago di aken den peperomanan nggolaola.
Sabap san na ken o manga ama so manga wata iran sii ko siti ago ken o manga wata so manga ama iran. Ndenegen ko sekano ago iperak aken so langon o makapegoyag rekano sii ko pirowarowangan a doniya.
Matamataan ko kaooyagoyag aken a tig o Lebi a Maporo a Tohan ka sabap sa piresikan iyo so Soti a Timplo aken ko langon a manga barahala niyo ago so piyakasisingay a manga olaola niyo na mbagenasen ko sekano di aken sekano pegongowan aya pen o ba ko sekano kapediin.
So ikatelo rekano bagi na pematay a paniyakit ago ongos san ko siti na pemonoon so ikatelo rekano bagi ko katidawa sii ko liyo o siti na so ikatelo ron peman bagi na iperak aken sii ko manga ndo na pekisaloba aken siran ko pedang aken.
Amay ka magiyoto na kepos den so rarangit aken na keda so di aken kiran dii kangganii na keonseran ako ron. Na amay ka maipos den so kapekerarangiti aken kiran na kekilala iran a saken a so Allah i mitero sii sabap ko kapepanaod aken.
Pelaslasen ko sekano ago pakipegongatongat aken sekano ko manga nasiyon ko melilibeta rekano sii ko kapekeilaya rekano o langon a pesegad rekano.
Pesodiin kano iran ago ipekela na pembaloy kano a piyakalekelek a lalangan ko manga nasiyon ko melilibeta rekano amay ka siksaan ko sekano sii ko masarangit a kapembongeti aken rekano sabap ko gani aken. Saken a so Allah i mitero sii!
Ipena aken rekano so pemakapatay a manga gasa aken a ongos kaan aken sekano mabinasa. Pagowitan ko sekano sa ipelonsan aken on a taon taman sa maosip so langon a pangenengken iyo.
Na iperakes aken ko taon so manga iila a binatang a pengangan ko manga wata iyo. So paniyakit ago kapamono na pekalangkap rekano na pakapetidawaan ko sekano ko manga ridoay niyo. Saken a so Allah i mitero sii!
Na pitero raken o Allah a
Wata o Manosiya sangori ngka so kapalawan sa Israil na payaga ngka on so lalag aken
Na teroa ngka a Hey manga palaw sa Israil pamakinega niyo so katero o Lebi a Maporo a Tohan! Giyai i pitero o Lebi a Maporo a Tohan ko manga palaw manga bobongan manga baogan ago manga balintad Magaan aken sekano den witan sa pedang na mbinasaan aken so manga darpa iyo a pemanimbaan ko manga barahala roo ko manga bobongan.
Penggegebaan so manga aparan iyo na peroropeten so petotongan iyo sa manga doka na pakipemono aken so manga pagtaw niyo ko hadapan o manga barahala niyo.
Imbetad aken so manga bangkay o manga Israil ko danga o manga barahala iran ago imbaraser aken so manga tolan iyo ko melilibeta ko manga aparan iyo.
Apiya anda kano babaling na kelaslas so manga siti niyo ago tempagen so manga darpa iyo a pesimbaan ko manga barahala kaan mabinasa ago kaawai so manga aparan iyo ago petotongan iyo sa doka ago an maropet so manga barahala niyo ago mada so langon taman a pimbaalan iyo.
Pemonoon so manga taw ko mbalabala rekano na kekilala niyo den a saken so Allah.
Ogaid na pekalidasen ko so ped rekano ko katidawa sii ko kapakapegapas iyo ko manga nasiyon amay ka mamangiparak kano ko ped a manga inged.
Sa masa oto na so miyamakapagoyag na ketademan ako iran roo ko manga nasiyon a kiyataogan kiran. Kesabotan iran a tanto aken a minimboko so pepamanakoto a manga poso iran a tomiyalikod raken ago so mata iran a mala i kababaya ko manga barahala iran. Na ikegowad iran so manga ginawa iran sabap ko piyakasisingay a manga rarata a miyanggolaola iran.
Na kekilala iran a saken so Allah ago kena a ba da a lalaw o kinipagitaan aken sangkai a kamoralaan a itena aken kiran.
Giyai i pitero o Lebi a Maporo a Tohan Pakakosowaa niyo baden a lima niyo ago pakapelilowaa niyo a manga ai niyo na goraoken iyo a Aidaw! sabap ko langon a piyakasisingay a manga rarata a miyanggolaola o manga Israil a aya kesabapan ko kapematay iran ko katidawa taon ago paniyakit.
Siran oto a sisii sa mawatan na pematay a paniyakit na siran oto a sisii sa marani na pemonoon a pedang na so peman so kelamba kiran a makapegoyag na pematay a ongos. Giyanan i kapakapemborngata ko ko rarangit aken kiran.
Pemangibaraser so manga bangkay iran a ped o manga barahala iran ko melilibeta ko manga aparan iran sii ko oman i maporo a bobongan sii ko poro o oman i palaw ago sii ko atag o oman i marimpoong ago marabong a kayo a so manga darpa a pesepaatan iran sa mamot a doka ko manga barahala iran. Sa masa oto na kekilala iran den a saken so Allah.
Pitero raken o Allah a
Wata o manosiya giyai i pitero o Lebi a Maporo a Tohan sii ko inged a Israil So kaposan! Miyakatalingoma den so kaposan o dalem a inged iyo!
Miyaoma kano den imanto o kakepos iyo na pakapemborngaten ko rekano so gani aken. Indaneg aken rekano so patot ko miyanggolaola niyo na pekibayadan ko rekano so langon o piyakasisingay a manga okitokit iyo.
Di aken sekano ikepedi aya pen o ba ko pagongowi ka ndenegen ko sekano sabap ko piyakasisingay a manga galebek iyo a sisii rekano pen. Samaoto na kekilala niyo a saken so Allah!
Giyai i pitero o Lebi a Maporo a Tohan Kamoralaan! Pekatalingoma so kamoralaan a da den a lagid iyan sa karegen!
Miyakatalingoma den so kaposan! Miyakatalingoma den so kakepos iyo! Miyapokaw den ai sa kapakadaseg iyan rekano na miyakaoma den imanto!
Pepekaoma so kakebinasa niyo hey sekano a kibabaling ko inged! Miyakarani den so gawii a kena a ba gawii a kapepelalis sa kapekebabaya sii ko manga palaw ka so kagogorigaw.
Magaan aken den ododen rekano so rarangit aken ka pekapemborngaten ko rekano so langon o gani aken. Indaneg aken rekano so patot ko miyanggolaola niyo ago pekibayadan aken rekano so langon o piyakasisingay a manga okitokit iyo.
Di aken sekano ikepedi aya pen o ba ko pagongowi ka ndenegen ko sekano sabap ko piyakasisingay a manga galebek iyo a sisii rekano pen. Oriyan iyan na kekilala niyo a saken a so Allah i pesiksa rekano.
Minitalingoma den so gawii a kakebinasa niyo! Matitiyagar so kandanega rekano ka miyakarabong den so kamarataan ago katatakabor o manga taw!
Miyakala so kapangarasi na pepagaden ai sa kamarataan. Da den a ba kiran kelamba ago da den a rek iran taman ko manga kakawasaan ago bantogan.
Miyakaoma den so masa marani den so gawii! Da den a bali o kapekebabaya o pepamasa aya pen so kamboboko o padagang ka itena kiran langon so rarangit o Tohan.
Ka o aden a manga padagang a makapegoyag na di siran den pekakasoy ko di iran dii kandagang. Ka di den kebaroba so miyatero o Tohan makapantag ko kandanega ko langon o manga taw. Sabap ko kadostaan iran na da den a ba kiran pekalinding ko kaoyagoyag niyan.
Apiya pen pekaonin iran so bogiyong ago tiyagaren iran so langon taman na da a ba kiran pekasong ko katidawa ka kagiya itena kiran langon so rarangit o Tohan.
Sii ko ikalima gawii ko ikanem olan ko ikanem ragon ko kabibiyag ami na so manga pelokelokesen sa Yodah na moontod ko hadapan aken sii ko walay aken na sarta a minitemo raken so kapaar o Allah.
Na miyailay aken so datar sa bontal o mama. Ipoon ko kasadan iyan sa tampar sa baba na lagid sa paras o apoy na ipoon ko kasadan iyan sa tampar sa poro na makindat a datar o piyakatenang a tombaga.
Na biter iyan so lagid o lima a gomiyamak ko bok aken. Na giyoto a inibayaw ako o Roh o Tohan sii ko pageletan o lopa ago so langit na sii ko pangingilain aken ko Tohan na inowit ako niyan sa Yarosalim roo ko gimowa a ipesoled ko lamalama o Timplo o Allah sa tampar sa pagotaraan a ron makatitindeg so mala a barahala a pepekakakat ko katatanaod o Tohan
Na roo den so bantogan o Tohan o Israil a datar o sii ko pangingilain a miyailay aken ko kapantaran.
Na pitero iyan raken a Wata o manosiya ilay ka sa tampar sa pagotaraan. Na minilay ako sa pagotaraan na sii ko obay o aparan a marani ko gimowa na miyailay aken angkai a barahala a ipepanaod iyan.
Na pitero raken o Tohan a Wata o Manosiya miyailay ngka so pesowaan iran a so tanto a piyakasisingay a di sii dii nggolaolaan o manga taw sa Israil kaan ako iran mabogaw sa mawatan ko soti a Timplo aken? Ogaid na pekailay ka pen sa lebi pen a piyakasisingay a di giyai.
Na inowit ako niyan ko gimowa o lamalama a ron ako miyakailay sa lebo sii ko pangeleban.
Pitero iyan raken a Wata o manosiya kalot ka san ko pangeleban. Na kagiya mabowar aken na miyakailay ako ron sa pintoan.
Na tig iyan a Soled ka on den na ilaya ngka so manga rarata a piyakasisingay a di iran sii dii nggolaolaan.
Na somiyoled ako ron na miyailay aken a mapepeno so manga keleb a manga toladan o pimbarambarangang a pepamanola a paoledoled ago piyakangingiri a manga binatang ago so langon a ped a manga nganin a pepamanimbaan o manga taw sa Israil.
Aden a pito polo kataw a manga pelokelokesen sa Israil a tomitindeg roo a ped iran si Yaasaniyas a wata i Siyapan. Oman i isa kiran na komakapet sa petengelan sa doka na peselepot on so mamot a bel iyan.
Na pitero raken o Allah a Wata o Manosiya miyailay ngka so dii nggolaolaan o manga pelokelokesen sa Israil sii ko mitatapok a manga rowang a pesimbaan o oman i isa kiran so rek iyan a barahala? Ka aya mapipikir iran na Di tano keilay o Allah inawaan iyan so inged tano. 
Na tig iyan pen a Keilay ngka siran pen a dii nggolaola sa lebi pen a piyakasisingay a di giyai.
Na inowit ako niyan ko gimowa o Timplo o Allah sa tampar sa pagotaraan na ron aken miyailay so kioontod on a manga babay a imboboko iran so katohanan iran a si Tamos.
Na pitero iyan raken a Miyailay ngka ini hey wata o manosiya? Pekailay ka pen sa lebi pen a piyakasisingay a di sii.
Na giyoto a inowit ako niyan ko lamalama o Timplo o Allah. Roo ko pintaoan o soti a darpa sii ko pageletan o liyoliyowan ago so aparan na miyailay aken roo so dowa polo ago lima kataw a manga mama. Tatalikodan iran so Timplo o Allah na somasangor siran sa sebangan a pesimbaan iran so alongan!
Pitero iyan raken a Miyailay ngka ini wata o manosiya? Da kasoaten angkai a manga taw sa Yodah so di iran dii kanggolaolaa sangkai a manga piyakasisingay a miyailay ngka sii ka pepenoon iran pen so inged sa kapanganiyaya ago lalayon ako iran dii pakakerangiten. Ilaya ngka so kapepagongatongata iran raken!
Oriyan iyan na miyaneg aken so Allah a miyananalo sa matanog a Song kano sii hey sekano a manga mama a initoro a ndaneg ko siti a kiaawid so oman i isa sa gomaan iyan!
Na miyailay aken so nem kataw a manga mama a pepekapoon ko kaporoan a gimowa a makasasangor sa pagotaraan. Oman i isa kiran na maawid sa gomaan a ipemomonoan. Maaped kiran so sakataw a ndiditar sa sotra a maawid sa pansom ago dawat. Na somiyoled siran ago miyamanindeg ko kilid o aparan a tombaga.
Mandiyadi na miniporo so bantogan o Tohan o Israil a poon ko liyawaw o manga malaikat a ron matatago na miniseg ko ipesoled ko walay a pesimbaan. Na tiyalowan o Allah so mama a ndiditar sa sotra a maawid sa pansom ago dawat
Na pitero iyan on a Pagenebeneba ngka so dalem a siti a Yarosalim na tagoi ngka sa tiyap so beneng o siran oto a penggoraok ago dii mboko sabap ko langon a piyakasisingay a dii nggolaolaan ko siti.
Na sii ko kapekenega ko ron na pitero iyan ko manga ped a Tondoga niyo sekaniyan ko siti na pamamono kano roo a da den a kapedi o di na limo on.
Pamonoa niyo so manga lokes so manga kangodaan so manga raga so manga wata ago so manga babay polanga niyo siran langon! Ogaid na di niyo petekora so apiya antawaa a kiyatiyapan. Na sii niyo ipagepoon ko Timplo aken. Na inonaan iran mamono so manga pelokelokesen roo ko penggaka o Timplo.
Na pitero kiran o Allah a Peresiki niyo so Timplo na penoa niyo so lamalama niyan a manga bangkay o miyapamono! Ikano roo den! Na giyoto a lomiyalakaw siran na mipoon siran den mamamono sii ko dalem a siti.
Sii ko kapepemono iran na saken bo i mitelimbagak roo na gomipe ako ago inigoraok aken a Aidaw Lebi a Maporo a Tohan! Polangen ka bes so langon o miyalamba a taw sa Israil sii ko di ngka dii kapakamborngata ko gani ngka sa Yarosalim?
Na pitero iyan raken a Tanto a mala so kamarataan o manga taw sa Israil ago giya Yodah. Mapepeno a kapamono so dalem a inged na so siti na mapepeno a bibid a kokoman. ka kagiya aya kabasa iran on na Inawaan o Allah so inged tano di tano keilay o Allah.
Sabap san na di aken siran den ikepedi aya pen o ba ko siran pakalidasa ka pekioto aken kiran so langon a miyanggolaola iran.
Na liyangag aken so makakawang ko kaporoan o manga malaikat na sii ko liyawaw niyan na miyailay aken so lagid o korsi a pimbaalan a montiya a sapiro.
Na pitero o Allah ko mama a ndiditar sa sotra a Song ka ko pageletan o manga tirikan sii ko kababaan o manga malaikat na akop ka ko pekedeg a manga waga na kayamberen ka ini ko siti. Na pinggolaola niyan ai ko kamamasai ko ron.
Samaoto na kititindeg so manga malaikat sa tampar sa pagabagatan o Timplo kagiya somong kiran so mama na aden a gabon a minipeno ko lamalama sii sa soled.
Sarta den a minibayaw so bantogan o Allah a poon ko manga baraniyawa na miniseg ko penggaka o Timplo. So gabon na minipeno ko Timplo na so lamalama na miyapeno a sigay o bantogan o Allah.
So dagedeb o manga papak o manga malaikat na pekeneg sa mawatan apiya sii ko lamalama sa liyo a lagid o sowara o Lebi a Mabager a Tohan igira a dii tero.
Sii ko kiyasogoa o Allah ko mama a ndiditar sa sotra sa kakowa niyan sa apoy ko pageletan o manga tirikan sii ko pageletan o manga malaikat na somiyong on so mama na tominindeg ko kilid o isa a tirikan.
So isa ko manga malaikat na kiyawa iyan so apoy a sisii ko look o manga malaikat na kominowa on sa pekedeg a manga waga na inibetad iyan ko manga lima o mama a ndiditar sa sotra. Na kinowa ini o mama na miyawa roo.

Miyailay aken a aden a pat a manga tirikan ko kilid o manga malaikat a nggagaisa a tirikan ko oman i malaikat na pepamangindat so manga tirikan a lagid o manga montiya.
Ndatadatar siran sa paras a so oman i isa a tirikan na lagid o aden a isa pen a tirikan a misasalangat on.
Igira a pepegiseg siran na pegantap siran ko apiya anda ko pat a pekesangoran o manga malaikat a di siran den silay sii ko kapepegiseg iran ka pepamantek siran sii ko kasasangoran o paras o malaikat sa da den a kakokorikori ran.
Oriyan iyan na inibayaw ako o Roh na inowit ako niyan ko gimowa o Timplo o Allah a makasasangor sa sebangan. Roo ko penggaka o gimowa na miyailay aken so dowa polo ago lima kataw a manga mama a maaped kiran si Yaasaniyas a wata i Asor ago si Pilatiyas a wata i Binayas a manga olowan o manga taw.
Na pitero raken o Allah a Wata o manosiya giyai so manga mama a marata i kadiyat ago pembegay sa marata a mosawir sii ko siti.
Di iran dii teroon ko manga taw a Ba kena a mapiya ini a oras a dii imbalay? So siti tano na lagid o kawa a petindaan a pekalinding rektano na sektano i matatago on a sapo.
Kagiya ka maoto na alamata ngka so kasiksaa kiran hey wata o manosiya!
Na giyoto a tomiyana raken so Roh o Allah na iniinsarat iyan raken a peteroon ko ko manga taw angkai a lalag o Allah Hey manga taw sa Israil giyai i di niyo dii teroon ogaid na katawan aken so mapipikir iyo.
Madakel a miyapamono iyo sii sangkai a siti na pino iyo so manga lalan a manga bangkay.
Kagiya ka maoto na giyai i pitero o Lebi a Maporo a Tohan So manga bangkay a inipelelebad iyo roo na giyoto so sapo na so siti na aya den so kawa ogaid na mbogaon ko sekano a poon ko siti.
Ipekelek iyo so katidawa na so katidawa i itena aken rekano.
Mbogaon ko sekano ko siti na peladen ko sekano ko kapaar o manga mananangga a ipenggolalan iran so kandanega ko rekano.
Pemonoon kano a pedang na ndenegen ko sekano sii ko inged iyo taman den ko manga temanaan a Israil na kekilala niyo a saken so Allah.
Giyangkai a siti na kena a ba so kawa iyo aya pen o ba sekano i sapo on a malilinding sii ko soled iyan ndenegen ko sekano ko apiya anda kano kapapantagi ko inged a Israil.
Na kekilala niyo a saken so Allah. Ka siyogok iyo so manga kokoman aken ago da niyo tomana so manga sogoan aken. Aya niyo baden tiyoman so manga kokoman o midadair rekano a manga nasiyon!
Sii ko di aken pen dii kateroa ko lalag o Allah na miyatay si Pilatiyas a wata i Binayas. Na giyoto a gomipe ako ago inigoraok aken sa matanog a Hey Lebi a Maporo a Tohan polangen ka bes so miyalamba a manga taw sa Israil?
Na pitero raken o Allah a
Wata o manosiya so miyalamba a manga kibabaling roo sa Yarosalim na di iran dii mbibitiyaraiyan so ped ka a manga Israil a miyamangitaog a tig iran a Mawatan siran a tanto ko Allah na inibegay niyan rektano angkai a inged sa katangana tano ron.
Kagiya ka maoto na teroa ngka a Giyai i pitero o Lebi a Maporo a Tohan apiya pen piyakawatan aken siran ko ped a manga nasiyon ago iniparak aken ko manga inged na saken i kapegapasan iran imanto roo ko manga darpa a kiyataogan kiran.
Kagiya ka maoto na teroa ngka kiran a Penimoon ko sekano a poon ko manga nasiyon a ron kano miyamangiparak na imbegay aken rekano peroman so inged a Israil.
Na amay ka makakasoy siran roo na pengowaan iran on so langon o manga reresik a nganin ago piyakasisingay a manga barahala.
Mbegan ko siran sa matitiman a poso ago tegoan ko siran sa bago a niyawa. Kowaan ko kiran so mategas a poso na sembian aken ai sa malemek a poso
Kaan iran kapiyapiyai tomoman so manga kokoman aken ago manga sogoan na kebaloy siran a manga pagtaw aken.
Ogaid na so siran oto a mababaya ko manga reresik a manga nganin ago piyakasisingay a manga barahala na pakipembagolo aken kiran so miyanggolaola iran a tig o Lebi a Maporo a Tohan.
Mandiyadi na lomiyayog so manga malaikat a ped iran so manga tirikan sii ko kilid iran na so bantogan o Tohan o Israil na sisii ko liyawaw iran.
Pitero raken o Allah a
Wata o manosiya komakaden ka sii ko manga taw a somosopak. Aden a mata iran ogaid na di siran pemakailay na aden a tangila iran ogaid na di siran pemakaneg ka kagiya taongkir siran a manga taw.
Kagiya ka maoto wata o manosiya na panimoa ngka so manga rek ka na bekesa ngka ini a kekena ngka mosai a datar o taw a iteog. Na sii ko kadaondaw ko kapegilaya iran on na ganati ngka so darpa a ka sa kapelalakaw ngka ko ped a darpa a lagid o miyabiyag. Ka kalokalo o ba iran masabot o antonaa i maana o di ngka dii nggolaolaan apiya pen taongkir siran a manga taw.
Na liyon ka so pagawidan ka sii ko kadaondaw kaan ka iran kambantayi. Na sii ko kaperimon iyan na ngganat ka ko kamamasaan iran a datar o manga taw a pemangitaog.
Sii ko kapegilaya iran on na bowara ngka so keleb o walay ngka na ron ka liyon so mabebekes a manga rek ka.
Posaiya ngka ini sii ko kamamasai ran on na lalakaw ka ko kaperimon iyan na sapengi ngka a paras ka kaan ka di keilay so lopa. Langon ai a penggolaolaan ka na pekabegay sa nanao ko manga taw sa Israil.
Na ininggolalan aken so inisogo raken o Allah. Sii ko kadaondaw na pitiyagar aken so manga rek aken a datar o taw a iteog. Kagiya perimon na biyowar aken so keleb a inosar aken a lima ko na iniliyo aken on so awid aken. Na lomiyalakaw ako sii ko maliboteng a poposain ko so awid aken ko kamamasai ron o manga taw.
Kagiya mapita na pitero raken o Allah a
Wata o manosiya ba ka da isei angkoto a taongkir a manga taw sa Israil sa Antonaa i pesowaan ka?
Teroa ngka kiran a Giyai i kabasa o Lebi a Maporo a Tohan Giyangkai a pinggolaola ko na giyai den i kiyapayaga ko katero o Allah makapantag ko dato a ndadato sii sa Yarosalim ago so langon o manga Israil a kibabaling on.
Teroa ngka kiran a Nanao ako rekano. So pinggolaola ko na aya nanao ko keolaola niyo ka penga bibiyag kano ago pemangitaog.
So dato a ndadato kiran na posain iyan so awid iyan sii ko maliboteng na melalakaw. Pelebowan iran so pangeleban an sekaniyan on makaokit. Na sepengan iyan so paras iyan kaan iyan di keilay so inged iyan.
Isisir aken on so poket aken na kelitagan sekaniyan on. Pagowiten ko sekaniyan sa Babilon ogaid na di niyan ai keilay na petay sekaniyan roo.
Iperak aken ko mbalabala so langon a sanasanaan ago manga sondaro niyan na penalobaan ko siran a a pedang.
Amay ka iperak aken siran ko manga nasiyon ago ikeyamber aken siran ko manga inged na ketokawan iran a saken so Allah.
Ogaid na maito a pekalidasen ko kiran ko kapatay sii ko katidawa ongos ago paniyakit kaan sii ko manga nasiyon a kesongowan iran na mataobat iran so langon a piyakasisingay a olaola iran. Na giyoto a ketokawan iran a saken so Allah.
Na pitero raken o Allah a
Wata o manosiya kana ngka so pangenengken a tatabekeren ka ago inoma ngka so ig a tatabaden ka sa kalek.
Na teroa ngka ko manga taw ko inged a Giyai i kabasa o Lebi a Maporo a Tohan makapantag ko siran oto a kibabaling sa Yarosalim ago sa inged a Israil Pekakan siran ko pangenengken iran a pekelek siran ago maginom siran sa ig a piyanga adaan sa inam ka so inged iran na pekaosipan piyapiya ko langon a matatago on sabap ko kapanganiyaya o langon a kibabaling on.
Penggegebaan so manga siti a kikapepeno a manga taw na keawaan so inged ago kebaloy a mitataog a kaden. Na giyoto a kekilala niyo a saken so Allah. 
Pitero raken o Allah a
Wata o manosiya ino petontola o manga taw sa Israil angkai a pananaroon Pepamanagad den so manga gawii na da bo a kitoman a pangingilain?
Na teroa ngka kiran a Giyai i pitero o Lebi a Maporo a Tohan Pageposen ko angkai a pananaroon na di iran den kealoy sii sa Israil. Teroa ngka kiran a Miyakatalingoma den so masa a kakitoman o oman i pangingilain!
Ka da den a ped a di benar a pangingilain o di na ipepegakal a taabir a ba imbegay ko manga taw sa Israil.
Saken den a so Allah na petero na mapenggolaola so peteroon ko a di den kisendod. Ka sii ko manga gawii niyo hey sekano a manga taongkir na itoman aken so inipagita aken a penggolaolaan ko rekano a tig o Lebi a Maporo a Tohan. 
Na pitero raken o Allah a
Wata o manosiya alamata ngka so kasiksaa ko di benar a manga nabi sa Israil a pepangalamat sa rek iran bo a lalag. Teroa ngka kiran a pamakinega iran so katero o Allah!
Giyai i pitero o Lebi a Maporo a Tohan Kemorkaan so lalong a manga nabi a pepekipaar ko rek iran a gedageda ago pepangembaal so rek iran a pangingilain!
Hey manga taw sa Israil so manga nabi niyo na lagid o manga lako a da a bali niyan a sii komakaden ko miyanga bibinasa.
Da den a miyanggolaola iran a kapangompiyai ko miyanga gegeba sii ko kota o nasiyon a Israil kaan mabager a kapakatitindeg iyan sii ko katidawa ko gawii o Allah.
Ka di benar so manga pangingilain iran na kabokegan so manga taabir iran. Di iran dii teroon a Giyai i kabasa o Allah apiya da aken siran sogoa na apiya pen oto na iinamen iran a kitoman so manga katero iran!
Ba kena a ba di benar so manga pangingilain iyo ago kabokegan so manga taabir iyo igira a di niyo dii teroon a Giyai i kabasa o Allah apiya da ko teroa?
Kagiya ka maoto na giyai i pitero o Lebi a Maporo a Tohan Sabap sa kabokegan so manga katero iyo ago di benar so manga pangingilain iyo na riridoon ko sekano a tig o Lebi a Maporo a Tohan.
Pekatanaan ko a lima ko ko manga nabi a dii mbaal sa di benar a manga pangingilain ago peperirimar sa manga kabokegan. Di siran den keped ko kalilimod o manga pagtaw aken o di na mitapi ko listaan ko manga taw sa Israil aya pen o ba siran makasoled peroman ko inged a Israil. Na giyoto a kekilala iran a saken so Lebi a Maporo a Tohan.
Diyadag angkai a manga nabi so manga pagtaw aken ko kiyateroa iran sa Lomilintad so langon taman! apiya da a kalilintad. Miyangembaal so manga pagtaw aken sa bagaba a kota na siyalapot ai o manga nabi sa sominto.
Teroa ngka ko siran oto a somiyalapot on sa sominto a keoteng den ai. Pekaoranen ko sa mabager na magoran sa manga ala a ilo na ndasengan ai o mabager a sobosobo.
Na amay ka matempag so kota na ba kano di pagisei o manga taw sa Anda so sominto a inisalapot iyo ron?
Kagiya ka maoto na giyai i pitero o Lebi a Maporo a Tohan Sii ko kapekerarangiti raken na sogoon ko so mabager a sobosobo ago so mabager a oran a rakes o manga ala a ilo sa kabinasaa iran ko kota.
Nggebaan ko sa tarotop so kota a siyalapot iyo a sominto kaan kasawai so manga onayan iyan. Na amay ka matempag na kitobak rekano ron na pematay kano na ketokawan iyo a saken so Allah.
Amay ka mapenggolaola den ai na keonseran so rarangit aken ko kota ago so siran oto a somiyalapot on sa sominto. Na peteroon ko rekano a Miyada den so kota ago so miyamanalapot on
A giyangkoto a manga nabi sa Israil a miyalamat makapantag sa Yarosalim ago miyamakailay ko manga pangingilain sa kalilintad iyan apiya pen da a kalilintad. Saken a so Lebi a Maporo a Tohan i mitero sii.
Pitero o Allah a Imanto wata o manosiya na songowi ngka so manga babay ko manga taw ngka a pepangalamat sa rek iran bo a manga pamikiran na alamata ngka so kandanega kiran.
Teroa ngka a Giyai i pitero o Lebi a Maporo a Tohan Kemorkaan kano a manga babay a pelitagan iyo so manga pagtaw aken ndatar so manga ngongoda ago so manga lokes. Iiketan iyo a manga tikesan iran sa manga adimat ago pembegan iyo siran sa barakat kon a manga kombong. Ba aya katao niyo ron na kelitagan iyo so manga pagtaw aken kaan iyo mapakapagoyag a manga ginawa niyo?
Piyakaito ako niyo sii ko manga pagtaw aken kaan kano makakowa sa da mapira gamak a bantad ago da mapira tebi a paan Nggolalan ko kapepemokeg iyo ko manga pagtaw aken a pepangimbenar ko manga kabokegan iyo na piyamono iyo so manga taw a di patot a ba matay na piyakapagoyag iyo so siran oto a patot a mbonoon.
Kagiya ka maoto na giyai i pitero o Lebi a Maporo a Tohan Ipekegowad aken so manga adimat a ipelitag iyo ko manga taw a lagid o manga papanok. Na nggansingen aken siran ko manga barokan iyo ago mbokaan ko so manga taw a lagid o manga papanok a kiyalitagi niyo ron.
Ngginiten aken pen so manga kombong iyo ago pokasen ko so manga pagtaw aken ko kapaar iyo na di siran den kesikem o manga lima niyo. Na giyoto a kekilala niyo a saken so Allah.
Nggolalan ko manga kabokegan iyo na kinowaan iyo sa inam so manga oontol apiya pen da aken siran pakambokoa. Na inisapar iyo baden so manga rarata so katalikodi iran ko manga rarata a olaola iran kaan masabet so niyawa iran.
Samaoto na somiyong raken so ped ko manga olowan sa Israil na miyontod siran ko hadapan aken ka pekimosawir siran raken.
Na pitero raken o Allah
Wata o manosiya giyangkai a manga taw na tanto iran a pekebabayaan so manga barahala iran na miyakiagak siran ko manga barahala iran ko kiyapakandosa iran. Ba patot a kakeisei ran raken?
Kagiya ka maoto na teroa ngka kiran a Giyai i kabasa o Lebi a Maporo a Tohan Oman i taw sa Israil a mababaya sa manga barahala ago pepakiagak kiran ko kapakandosa na go sekaniyan bo song ko nabi sa kaisei niyan on na saken a so Allah i sembag rekaniyan sa patot ko kapepanakoto niyan!
Penggolaolaan ko ini kaan aken makowa peroman so manga poso o manga taw sa Israil a miyabelag raken sabap ko manga barahala iran.
Kagiya ka maoto na teroa ngka ko manga taw sa Israil a Giyai i kabasa o Lebi a Maporo a Tohan Teobat kano! Talikodi niyo so manga barahala niyo ago geneki niyo so langon a piyakasisingay a olaola niyo!
 Ka apiya antawaa ko manga Israil o di na mananangga a mababaling sa Israil a melag raken ago mababaya sa manga barahala ago pekiagak kiran ko kambaradosa na go bo song ko nabi sa kapagisei niyan on makapantag ko katero aken na saken den a so Allah i sembag rekaniyan!
Peridoon ko angkoto a taw na mbelowin ko sekaniyan a ladiyawan ago tototola. Tepeden ko sekaniyan ko isa ka maginged a manga pagtaw aken na giyoto a ketokawan iyo a saken so Allah.
 Makapantag ko nabi na o miyaakal sekaniyan sa kiyateroa niyan sa kena a ba raken poon na saken den a so Allah i miyakaakal on. Na pekatanaan ko sekaniyan a lima ago mbelagen ko sekaniyan ko manga pagtaw a aken a manga Israil.
Ndanegen siran langon sabap ko kadostaan iran ndatar so indaneg ko nabi ago so indaneg ko minise rekaniyan.
Penggolaolaan ko ini kaan di raken den makaawa so manga taw sa Israil aya pen o ba iran kaperesiki a manga ginawa iran ko langon o manga dosa iran. Kebaloy siran a manga pagtaw aken na pembaloy ako a Tohan iran a tig o Lebi a Maporo a Tohan. 
Na pitero raken o Allah a
Wata o manosiya o makandosa so isa a nasiyon ko kapagongkira iran raken na pekatanaan ko siran a lima sa kakowai ko kiran sa pangenengken ago pagowitan ko siran sa taon kaan mamatay so manga taw ago so manga ayam
Na apiya pen sisii kiran so Nok so Daniyal ago so Ayob na siran bo i pekalidas sabap ko kaontol iran a tig o Lebi a Maontol a Tohan.
O di na o pakipagenebeneban ko so inged sa manga iila a binatang a pemakapatay ko manga taw ron ago mabaloy ai a kiyadaan sa taw a da den a ba on pekasagad sabap ko manga binatang
Na mataan ko kaooyagoyag aken a tig o Lebi a Maporo a Tohan ka apiya pen sisii kiran angkai a telo kataw na apiya so den so manga wata iran a manga mama ago manga babay na di iran kesabet. Giya bo a ginawa iran i kesabet iran na kelaslas so inged.
Na o witi aken sa katidawa angkoto a inged ago pekipolang aken a pedang so manga taw ron ago so manga ayam
Na mataan ko kaooyagoyag aken a tig o Lebi a Maporo a Tohan ka apiya pen maaped kiran angkai a telo kataw a mama na di iran kesabet so manga wata iran ka so bo so ginawa iran i kesabet.
Na o pakapemborngata ko sangkoto a inged so rarangit aken ago tenaan aken sa paniyakit a pemakapatay ko manga taw ron ago manga ayam
Na mataan ko kaooyagoyag aken a tig o Lebi a Maporo a Tohan na apiya pen ndodon so Nok so Daniyal ago so Ayob na apiya so den so manga wata iran na di iran kesabet. Aya bo a kesabet na so manga ginawa iran sabap ko kaontol iran.
Na giyai i pitero o Lebi a Maporo a Tohan Lebi pen a maregen a di giyai amay ka witen ko sa Yarosalim so pat a piyakalekelek a manga daneg a so katidawa taon manga iila a binatang ago manga paniyakit a pemakapatay ko manga taw ron ago so manga ayam.
Ogaid na aden a ped a pekalidas on a pemakapagoyag na kewit siran rekano sii sa Babilon. Na amay ka mailay niyo so manga rarata a olaola iran na ketangked sa ginawa niyo a patot so langon o manga morala a initana aken sa Yarosalim.
Amay ka magiyoto na ketokawan iyo a da ko nggolaolaa so langon a pinggolaola ko ron a ba da a sabap iyan a tig o Lebi a Maporo a Tohan.
Na pitero raken o Allah a
Wata o manosiya antonaa i gona o waged a obas ko kipagabain on ko sapak o apiya antonaa a kayo sa kalasan?
Ba kapembaali so waged sa apiya antonaa a kapenggonaan on? Ba kapembaali a sait a kabitinan sa apiya antonaa a kasangkapan?
Kena ka ipagitog baden ko apoy a itagon na amay ka matotong so mbala a poro iyan ago magoring so look iyan na ba aden a gona niyan?
O da a gona niyan sa da niyan pen katotong na aya pen o ba kanggonai amay ka matotong ago mbaloy a oring!
Kagiya ka maoto na giyai i pitero o Lebi a Maporo a Tohan Datar o waged a pepegto a milolook ko manga kayo sa kalasan a miniitagon ko apoy na datar ai a ikidia ko ko manga taw a kibabaling sa Yarosalim.
Ndanegen ko siran na apiya pen makaliyo siran ko apoy na pageposen siran pen o apoy. Na amay ka ndanegen ko siran na ketokawan iyo a saken so Allah.
Pitero raken peman o Allah a
Wata o manosiya pakitokawi ngka sa Yarosalim so karata o piyakasisingay a manga olaola niyan
Na teroa ngka on a Giyai i pitero o Lebi a Maporo a Tohan sa Yarosalim So manga apo o ka ago so pimbawataan reka na sii ko inged a Kanaan so ama a ka na Amoriyo na so ina a ka na Hitiyo.
Sii ko gawii a kinimbawataan reka na da ka katepedi sa posed aya pen o ba ka kiyaonabi kaan ka malompiyo da ka maibong a timos aya pen o ba ka kabongkosi sa dinis.
Da den a ba reka komiyapedi sa kanggolaolaa niyan reka sa apiya satiman sangkai a manga nganin. Da den a ba reka miyangalinggagaw sii ko gawii a kinimbawataan reka ka inikagowad ka baden ago inilebad ko pangomaan.
Ogaid na somiyagad ako roo na miyailay aken seka a dii melikoay sii ko rogo o ka. Na sii ko kapakakekelit ka roo ko rogo o ka na pitero aken reka a Maoyag ka!
Piyakala aken seka a lagid o marimpoong a pamomolan ko pangomaan. Mito ka ago miyakala na mimbaloy ka a lagid o lebi a mapiya i paras ko manga imbolawananan. Miteong so manga soso ngka na miyakatas so bok ka ogaid na matatalandiyang ka den.
Kagiya somagad ako reka peroman na inilay aken seka na miyailay aken a osto den so idad ka sa kapangaromaa reka. Sabap roo na kiyayat aken reka so gerab aken na siyapengan aken so katatalandiyang ka. Misepa ako reka ago miyakipesadana ako reka sa kakewing a tig o Lebi a Maporo a Tohan na miyabaloy ka a rek aken.
Pitero raken o Allah a
Wata o manosiya panotoli ngka sa bayambayanan so manga taw sa Israil.
Teroa ngka kiran angkai a pitero o Lebi a Maporo a Tohan Aden a mala a darayo a maolad i manga papak ago mapepeno a madakel i warna a manga bombol na lomiyaog ai sa Libanon na domiyapo ko poro o kayo a sidro.
Piyotol iyan on so poroporo a sapak iyan na inowit iyan ko inged a dii ndadagangan na piyamola niyan roo ko siti o manga padagang.
Oriyan iyan na kominowa sekaniyan sa od sii ko inged iyo na piyamola niyan ko masibokar a lopa ko kilid o mala a ig
A ron mimbekaw ago mito na miyabaloy ai a mababa a pekorapa a waged. Mito so manga sapak iyan sa tampar sa poro a pegantap ko darayo na miyakadalem so manga bekaw niyan. Na misepasapak ago miyakaraborabong angkai a waged.
Ogaid na aden a salakaw a mala a darayo a mala i papak ago makapal i bombol na somiyangor rekaniyan angkai a waged na piyakaantap iyan on so manga bekaw niyan na poon ko darpa a piyamolaan on na piyakaagaw niyan on pen so manga sapak iyan kaan sekaniyan kapakaigi angkai a darayo.
Pinggolaola ini o waged apiya pen miyapamola den ko masibokar a lopa ko obay o mala a ig kaan ai sepasapak ago mamangonga ago mabaloy a marimpoong a waged.
Na saken a so Lebi a Maporo a Tohan na iniise aken a Ba ini pen pekato ago petegompiya? Ba di mbadota o miyaona a darayo so manga bekaw niyan ago peropoon iyan on so langon a onga niyan kaan maredak ago an malayon so langon a pepamagombos a raon iyan? Na di den kailangan so mabager a barokan o di na mala a nasiyon sa kambadota niyan ko manga bekaw niyan!
Oway apiya pen ai mitogalin den mamola na ba petogompiya? Ba ini di kelayon sa tarotop amay ka samberen o ndo a poon sa sebangan? Ka kelayon den sii ko darpa a ron mito.
Na pitero raken o Allah a
Teroa ngka sangkai a manga taongkir a taw Ba niyo di katawi so maana angkai a bayambayanan? Somiyong so dato sa Babilon sa Yarosalim na piyamiyag iyan so dato on ago so manga sanasanaan iyan na inowit iyan siran sa Babilon.
Oriyan iyan na piyakandato iyan sa Yodah so isa ko mbawataan o dato na miyakipesadanowa sekaniyan on ago piyakasepa iyan sekaniyan sa katomana niyan ko pasad. Initaog iyan pen so manga olowan ko inged
Kaan di den pekabager ago pekaato so ndatoan a Israil a aya bo a ikemboway niyan na so kapetomana niyan ko kapasadan iyan ko dato sa Babilon.
Ogaid na somiyopak so dato sa Yodah ka somiyogo roo sa Misir kaan on makapangni sa manga koda ago madakel a sondaro. Ba niyan kibolos? Ba pekalidas so penggolaola sa datar anan? Ba niyan kesogok so kapasadan a di sekaniyan kedaneg?
Kena! Ka mataan ko kaooyagoyag aken a tig o Lebi a Maporo a Tohan ka petay angkai a dato roo sa Babilon a so inged o dato a aya on domiyato ka biyaroba iyan so sapa iyan ago siyogok iyan so kapasadan iyan ko dato sa Babilon.
Apiya si Piraon ago so madakel a manga sondaro niyan na di rekaniyan pekaogop ko katidawa amay ka kalikopan peman a Yarosalim o manga taw sa Babilon a mamangembaal sa manga tambak a inggobat iran on kaan iran mapamono so madakel a taw.
Ka siyogok iyan so kapasadan a inisapa iyan a katomana niyan on na sabap roo na di sekaniyan pekalidas!
Kagiya ka maoto na giyai i kabasa o Lebi a Maporo a Tohan Mataan ko kaooyagoyag aken ka indaneg aken rekaniyan so kiyasogoka niyan ko kapasadan a pisepaan iyan sii ko Ingaran aken.
Teanen ko so sampirot aken na kelitagan sekaniyan on. Na pagowiten ko sekaniyan sa Babilon na pagokasen ko rekaniyan roo so kokoman aken sabap ko da niyan raken katomani sa pasad.
Na so langon o pepamalagoy a manga sondaro niyan na pematay ko katidawa na siran oto a pekalidas na kiparak ko mbalabala. Na giyoto a ketokawan iyo a saken a so Allah i mitero sii!
Giyai i pitero o Lebi a Maporo a Tohan Saken den i kowa ko poroporo o kayo a sidro na potolan ko so poro iyan sa malemek a temos na pemolaan ko ini ko maporo ago pantaw a palaw
Sii ko lebi a maporo a palaw sa Israil na ron aken pemolaa. Pesepasapak ai ago pemangonga na pembaloy a mapiya a sidro. So langon a pitibarangan a papanok na peselag on pekakaden siran sii ko kasisirongan o manga sapak iyan.
Na miyakimbitiyarai raken peman so Allah a tig iyan
Ino niyo dii tontola angkai a pananaroon mipantag ko inged a Israil Komiyan so manga ama sa masem a manga obas ogaid na aya kiyaseman on na so manga wata iran?
Mataan ko kaooyagoyag aken a tig o Lebi a Maporo a Tohan na di niyo den ketontol angkai a pananaroon roo sa Israil.
Rek aken so langon o manga taw so manga lokes ago so manga wata na palaya ko den rek. So taw a miyakandosa na aya petay.
Opama ka aden a taw a maontol a dii nggolaola sa ontol ago matito.
Di sekaniyan ken ko manga pangenengken a inisapaat ko manga barahala o manga taw sa Israil sii ko manga bobongan aya pen o ba niyan siran simbaa. Di niyan pesinaan so karoma o siringan iyan aya pen o ba niyan rembanga so babay a ndodon so basa.
Di niyan pelingowan so apiya antawaa ka ipekesoy niyan baden so inisanda on o miyakaotang on. Di sekaniyan pemanekew ka ipembegay niyan so pangenengken iyan ko pepanga aaor ago pembegan iyan sa nditaren so kikatatalandiyang.
Pepegotang sekaniyan a di petobo a di niyan pekaisegen so piyagotang iyan. Pelidasan iyan so kanggolaola sa kamarataan ago pepangokom sekaniyan sa da a kaperamiramig.
Ipepaginetgaw niyan so manga kokoman aken ago petomanen iyan piyapiya so manga sogoan aken. Maontol angkoto a taw na mataan a keoyag sekaniyan a tig o Lebi a Maporo a Tohan.
Ogaid na opama ka aden a wata iyan a tekew o di na talibono o di na dii nggolaola ko apiya anda sangkai a ped a manga nganin
 Pekan sekaniyan ko manga pangenengken a inisapaat ko manga barahala sii ko manga bobongan. Dii makisebo ko karoma o siringan iyan.
Pelingowan iyan so manga miskin ago so kikadodowaanan Pepamanekew sekaniyan. Di niyan ikesoy so minisanda on. Pesimba sa manga barahala. Dii nggolaola sa piyakasisingay.
Di sekaniyan dii tobo ago pekowa sa mala a iseg. Ba keoyag so datar anan a taw? Di den! Mataan a ipetay niyan angkai langon a piyakasisingay a manga olaola niyan na sekaniyan bo i kesenditan ko kiyapatay niyan.
Ogaid na opama ka giyangkai a madodosa a wata na aden a wata iyan a pepekailay ko langon angkai a manga dosa o ama iyan ogaid na miyapamikir iyan a di niyan sowaan angkoto a olaola
Di sekaniyan ken ko manga pangenengken a inisapaat ko manga barahala o manga taw sa Israil sii ko manga bobongan aya pen o ba niyan siran simbaa. Di sekaniyan pesebo ko karoma o siringan iyan
Di niyan pelingowan so apiya antawaa aya pen o ba sekaniyan pangni sa sanda ko magotang on. Di sekaniyan pemanekew ka ipembegay niyan so pangenengken iyan ko pepanga aaor ago pembegan iyan sa nditaren so kikatatalandiyang.
Pelidasan iyan so kanggolaola sa kamarataan na di sekaniyan petopo aya pen o ba kowa sa mala a iseg. Petomanen iyan so manga sogoan aken ago ipepaginetaw niyan so manga kokoman aken. Kena a ba niyan ipetay so manga dosa o ama iyan ka keoyag sekaniyan.
Ogaid na ipetay o ama iyan so rek iyan bo a manga dosa ka kagiya miyanalimbot sekaniyan ago piyanekewan iyan so pagari niyan ago minggolaola sa ribat sii ko ped iyan a manga taw.
Ogaid na iniise iyo a Ino di ndanegen ko wata so manga dosa o ama iyan? Sabap sa pinggolaola o wata so ontol ago so matito ago pipiyapiyaan iyan tomoman so manga kokoman aken na mataan a keoyag sekaniyan.
So taw a miyakandosa na aya bo petay. So wata na di on kisiksa so kadostaan o ama iyan aya pen o ba misiksa ko ama so kadostaan o wata iyan. Imbalas ko maontol a taw so kaontol iyan na indaneg ko marata a taw so kamarataan iyan.
Ogaid na o geneki o baradosa a taw so di niyan dii kandosa ago tomanen iyan so manga kokoman aken ago nggolaolaan iyan so ontol ago so matito na mataan a keoyag sekaniyan di sekaniyan petay.
Da den a ba tedemi ko manga kadosataan iyan na keoyag sekaniyan sabap ko manga oontol a miyanggolaola niyan.
Ba aya katao niyo ron na ikebabaya aken so kapetay o baradosa a taw a tig o Lebi a Maporo a Tohan? Kena! Aya kabaya aken na talikodan iyan so manga rarata a olaola niyan ago keoyag.
Ogaid na o geneki o maontol a taw so di niyan dii kapaginontolan ka nggolaolaan iyan so langon o piyakasisingay a dii nggolaolaan o marata a taw na ba sekaniyan keoyag? Kena! Da den a ketademan ko manga oontol a miyanggolaola niyan. Sabap ko kiyapakaongkir iyan ago kiyambaradosa na petay sekaniyan.
Ndiyagai ngka so manga pendatoon sa Israil
Antawaa i ina a ka? So babay a arimaw a lomolook ko manga mama a arimaw! Lomeleko sekaniyan a lilibeten o manga ngongoda a arimaw na pepakasoson iyan so manga wata iyan.
Piyakala iyan so isa ko manga wata iyan a miyabaloy a mabager a arimaw. Miyakasowa sekaniyan sekisi ko pekesikem iyan na milalamed sa manga taw.
Na miyaneg o manga nasiyon so makapantag rekaniyan na kiyalitagan sekaniyan ko galebo iran. Inowit iran a papatongen sa rantay roo sa inged a Misir.Na tiyondatiyoyok iran saa manga banowita babanowitan roo sa Misir
Kagiya mailay o ina a arimaw a da mitoman so panginam iyan ago miyada den so inam iyan na kominowa peman sa isa ko wata iyan na piyakala iyan ago biyaloy niyan a mabager a arimaw.
Miyagonotonot sekaniyan ko ped a manga arimaw ka kagiya mabager mambo a arimaw. Na miyakasowa sekaniyan pen sekisi ko pekesikem iyanmiyasowa iyan pen so kapesekisia niyan ko pekesikem iyan na milalamed sa manga taw.
Pinggegeba iyan so manga kota iran ago bininasa niyan so manga siti iran. So langon o kibabaling ko inged na tanto a miyanga alek ko kiyanega iran ko kapegengger iyan.
Mandiyadi na giyobat sekaniyan o manga nasiyon a poon ko mbalabala on. Tiyaan iran on so sampirot iran na kiyalitagan sekaniyan ko galebo iran.
Biyanowitan iran na tiyonda iran ko doreng ago inowit iran ko dato sa Babilon. Kiyalaboso iran sekaniyan kaan di den keneg so kapegengger iyan sii ko manga palaw sa Israil.
So ina a ka na lagid o waged sii ko sapadan ka a miyapamola ko kilid o lawasaig Dii teribonga ago misepasapak sabap ko mala a ig on.
Mategas so manga sapak iyan a domadait ko tongkas o dato. Makaoombaw so kaporo iyan ko langon o ped a manga pamomolan. Marayag ini sabap ko katas iyan ago so lomolombay a manga sapak iyan.
Ogaid na sii ko rarangit na biyadot so waged ago inipapes ko lopa. So manga onga niyan na liyanes o ndo a poon sa sebangan miyapotol on so manga tetegas a sapak iyan na miyanga gagango ago miyatotong ko apoy.
Imanto na miyapamola ini ko mitataog a kaden sii ko mamara ago da a ig on a lopa.
Sii ko ikasapolo gawii ko ikalima olan ko ikapito ragon ko kabibiyag ami roo sa Babilon na somiyong raken so ped ko manga pelokelokesen sa Israil ka pagisean iyan so Allah na miyamangontod siran ko hadapan aken.
Na giyoto a pitero raken o Allah a
Wata o manosiya teroa ngka sangkai a manga pelokelokesen sa Israil a Giyai i kabasa o Lebi a Maporo a Tohan Ba aya minitalingoma niyo na pagisean ako niyo? Mataan ko kaooyagoyag aken ka di ako rekano pekiise a tig o Lebi a Maporo a Tohan!
Wata o manosiya kokoma ngka ago salaa ngka siran. Pakisaboti ngka kiran so piyakasisingay a manga olaola o manga apo iran.
Teroa ngka kiran a Giyai so kabasa o Lebi a Maporo a Tohan Sii ko gawii a pinili aken so manga Israil na misepa ako ko manga mbawataan o Yakob ago miyakikilala ako kiran roo sa Misir. Inisepa aken kiran a saken so Allah a Tohan iran.
Sangkoto a gawii na inisepa aken kiran a pekaliyon ko siran sa Misir ago pagowiten ko siran ko lopa a miyapariksa aken den para kiran a so pekepakayan a lopa ago oodaren a so lebi a mapiya ko langon a lopa.
Na pitero aken kiran a Oman i isa rekano na lebaden iyo so piyakasisingay a manga barahala a pekebabayaan iyo na di niyo peresiki a ginawa niyo ko manga katohanan sa Misir saken so Allah a Tohan iyo.
Ogaid na siyopak ako iran na da ako iran pakinega. Da iran lebaden so piyakasisingay a manga barahala a pekebabayaan iran aya pen o ba iran talikodi so manga katohanan sa Misir. Sabap san na inipagita aken a pekamborngaten ko kiran so gani aken kaan kaonseri so rarangit aken kiran roo sa inged a Misir.
Ogaid na da aken ai nggolalanen sabap ko Ingaran aken kaan di keda so kababantogi ron sii ko manga nasiyon a ron siran kibabaling. Ka sii ko kamamasaan iran na piyakitokawan ko kiran a ginawa ko ko kiyapakaliyowa ko ko manga Israil sa inged a Misir.
Na giyoto a inowit aken so manga pagtaw aken a poon sa Misir roo ko mitataog a kaden.
Inibegay aken kiran so manga sogoan aken ago piyakisabotan ko kiran so manga kitab aken ka ipekeoyag ini o taw a petoman on.
Inibegay aken kiran pen so manga kokoman o manga Gawii aken a Idedeke a aya nanao ko kapasadan aken ago siran. Na so kapetomana iran sii na ipetedam iran sa saken a so Allah i sominggay kiran a soti a rek aken.
Ogaid na siyopak ako o manga taw sa Israil roo ko mitataog a kaden. Da iran tomana so manga sogoan aken na inisili iran pen so manga kitab aken apiya pen ipekeoyag ini o taw a petoman on na tanto iran a siyogok so manga kokoman o Gawii aken a Idedeke. Sabap san na miyapamikir aken a pakapemborngaten ko kiran so gani aken ago pelaslasen ko siran roo ko mitataog a kaden.
Ogaid na da aken ai nggolalanen sabap bo ko Ingaran aken kaan di keda so kababantogi ron sii ko manga nasiyon a miyakamasa ko kiyapakaliyowa ko kiran sa Misir.
Na pitero raken o Allah a
Wata o manosiya sangor ka sa Yarosalim na lalangi ngka a Israil ago so manga darpa on a pemanimbaan.
Teroa ngka sa Israil a Giyai i pitero o Allah Peridoon ko seka na mbindasen ko so pedang aken ko tagoban iyan ago pemonoon ko so manga taw ngka ndatar so manga oontol ago so manga rarata.
Na sabap sa iperakes aken mamono so manga oontol ko manga rarata na kebindas so pedang aken sa kapakipetidawa iyan ko langon a taw a ipoon sa pagabagatan taman sa pagotaraan.
Na ketokawan o langon a taw a saken a so Allah i minindas ko pedang aken ko tagoban iyan na di aken den ai tegobanen.
Kagiya ka maoto na perego ka wata o manosiya! Perego ka ko kapekeilaya iran on a kapapalian so poso o ka ago tanto a mapait a rata a ginawa.
Na amay ka iise iran reka a Ino ka dii perego? na teroa ngka kiran a Sabap ko totol a miyaneg aken. Amay ka mitoman na melanag so oman i poso sa kalek pekalobay so oman i lima kedaan sa inam so oman i niyawa na tebaden ago kerapay so langon o manga leb. Pekatalingoma ini! Mataan a kitoman a tig o Lebi a Maporo a Tohan.
Na pitero raken o Allah a
Wata o manosiya alamat ka na teroa ngka a Giyai i kabasa o Kadnan So pedang so pedang na giyarang ago inonasan.
Giyarang ai ka pagosaren ko kapamono ago inonasan kaan pekindat a datar o kilakilat! Ba patot a masosonor so manga pagtaw aken sabap ko teken sa kadato o Yodah a inibegay aken kiran? Kena! Ka dii sodiin o pedang so oman i datar anan a teken.
Pegonasan so pedang kaan maosar. Giyarang ago piyakakindat so pedang kaan mapalad ko lima o pemono!
Goraok ka ago ndidiyagaw ka wata o manosiya ka indaneg so pedang ko manga pagtaw aken indaneg ai ko langon o manga olowan sa Israil. Miyapalad siran ko kambonoa kiran o pedang a keped ko manga pagtaw aken. Kagiya ka maoto na nggandangi ngka a rareb ka sa rata a ginawa.
 Ipetiyoba ini ko manga pagtaw aken! Na antonaa i keolaola o di pegongowan o pedang so teken a Yodah na keda ini? a tig o Lebi a Maporo a Tohan.
Na seka wata o manosiya alamat ka na ndaopay ka kaan makadowa so kapetidaw o pedang taman sa makatelo. Pedang ai a ipenombali a so pedang ko mala a kapanombali a pagoron iyan so manga taw ko mbalabala.
Piyakadarpa aken so pedang a ipenombali sii ko langon o manga gimowa iran kaan lanag sa kalek so manga poso iran ago madakel a maoteng. Piyakakindat ai a lagid sa kapekindat o kilakilat na kakapetan ai sa kapanombali.
Hey pedang tidaw ka sa kawanan na sii peman sa diwang apiya anda peketampar so garangan ka.
Ndaopay ako mambo na pekalenggaw so rarangit aken. Saken a so Allah i mitero sii!
Na pitero raken peman o Allah a
Wata o manosiya mbaal ka sa mapa na tolad ka on sa dowa a lalan a keokitan o pedang o dato sa Babilon. Maiisaisa angkai a dowa a lalan ko kiyapakapoon iran ko isaisa a inged. Na sii ko sangaiyan o lalan na tagoi ngka sa toos a pekatoro ko lalan a isong ko siti
A so isa ko lalan na isong sa Ramah a siti o manga Amoniyo ago so isa on na isong sa Yodah ago sa kokotaan a siti a Yarosalim.
Ka so dato sa Babilon na tomitindeg imanto ko sangaiyan o lalan ko pitemoan o dowa a lalan sa kaperimar iyan. Iperipa iyan so manga gasa iyan pemangangay ko manga barahala niyan ago sosin iyan so atay o ayam.
Sisii sa kawanan a lima niyan so gasa a ititiyap on a Yarosalim! Na song sekaniyan roo ago magembaal sa manga tambak a ipelikop ko siti ago petiyagar sa manga teroso a iperompi ko manga gimowa iyan. Na mbegay sekaniyan sa sogoan sa kanggobata on ago ipelalis iyan so katawaga sa kapamono!
Aya katao ron o manga taw sa Yarosalim na ribat ai sabap ko kapasadan iran ago si Nibokadnisar. Ogaid na pekitanodan iyan kiran so kiyasopak iran na mbiyagen iyan siran.
Kagiya ka maoto na giyai i pitero o Lebi a Maporo a Tohan sabap sa piyakikilala niyo so kadostaan iyo ago piyayag iyo so kasosopak iyo kaan pekeilay so manga dosa ngka sii ko langon a di niyo dii nggolaolaan na sabap roo na peladen ko sekano ko kapaar o manga ridoay niyo.
Hey seka a marata a dato sa Israil a kiyadaan sa pangkatan na miyakatalingoma den so gawii a kaketarotop o kandanega reka!
Giyai i kabasa o Lebi a Maporo a Tohan Pokasa ngka on so sorban ka kowaa ngka on so sangkad ka! Di den makapenggowani so mambebetad imanto na iporo so pepangalimbabaan ago imbaba so pepangimporoan.
Kebinasa! Kebinasa! Mbinasaan ko so ndatoan. Na di den pekaasal taman sa di makaoma so Tito a Kirek on na sii aken rekaniyan imbegay.
Na seka wata o manosiya na alamat ka na go ngka teroa a Giyai i pitero o Lebi a Maporo a Tohan makapantag ko manga Amoniyo ago so di iran dii kapagongatongata sa Israil So pedang so pedang a binindas sa kapanombali giyarang ai kaan makapolang ago makakindat a datar o kilakilat.
Di benar so manga pangingilain mipantag rekano na kapamokeg so kaperimar mipantag rekano. Ipagilil den so pedang ko lig o manga rarata sii rekano a penombaliin ka miyaoma den so gawii iran a so oras a kaketarotop a kandanega kiran.
Ba aken tanggoba so pedang aken sa di aken sekano pen madaneg? Kena ka mbinasaan ko sekano sii ko darpa a ron kano inimbabawata a so inged o manga apo iyo.
Pakapemborngaten ko rekano so gani aken ago ipagiyop aken reka so pesokeyaw a rarangit aken. Peladen ko sekano ko kapaar o manga rarangit a manga mama a mapasang i kapaminasa.
Na pitero raken o Allah a
Wata o manosiya ba ka makatitiyagar sa kaselaa ngka sa Yarosalim a so siti a pepemonoan? Payaga ngka on so piyakasisingay a manga olaola niyan
Na teroa ngka a Giyai i pitero o Lebi a Maporo a Tohan Hey siti a pepekiwitan iyan a ginawa niyan sa morala sii ko kapegolaa niyan ko rogo o manga taw niyan ago so kapeseboi niyan sa ginawa niyan ko kapepangembaal sa manga barahala
Na miyataksil ka den sabap ko kiyapamono o ka ago piseboan ka a ginawa ngka sabap ko manga barahala a piyangembaalan ka. Piyakitalingoma ngka so gawii a kambinasaa reka! Miyaoma den so kakepos o omor ka! Kagiya ka maoto na biyaloy aken seka a dii sodiin ago piyakakeyakayad o manga nasiyon ko dalem a doniya.
Siran oto a marani reka ago mawatan na pegongatongat reka hey baradosa a siti a tanto a magogorigaw.
Ilaya niyo ka oman i pendatoon sa Israil a sisii reka na pegosaren iyan so kapaar iyan sa kapamono.
Da a adat iran ko manga ama ago so manga ina a sisii reka ron iran pepanalimboti so manga mananangga na pesonsingen iran so manga ilo ago so manga balo.
Pisodi ka so manga nganin aken a soti na siyogok ka so kokoman o manga Gawii aken a Idedeke.
Sisii reka so manga taw a dii manendisendit kaan pekebono so ped iran. Aden a kibabaling reka a dii kekan ko inisapaat ko manga barahala sii ko manga bobongan ago dii nggolaola sa piyakasisingay.
Sisii reka so manga mama a peperembang ko manga karoma o ama iran ago dii keroma ko babay a ndodon so basa
Aden a ped a dii sina ko karoma o siringan iyan aden pen a dii makipemotaliya ko miyakamong on a babay ago pepelobed ko pagari niyan a babay a so tito a wata o ama iyan.
Sisii reka so manga taw a pekowa sa tendan sa kapamono di siran dii meriba ago mala i katobo ago ipepekatamok iran so kapepanalimboti ran ko manga siringan iran. Piyakalipatan ako iran a tig o Lebi a Maporo a Tohan.
Kagiya ka maoto na pengimel ako sabap ko rarangit aken sabap ko di ontol a kapepemantiyari ngka ago kapepamono.
Ba ngka mapipikir a kemboway so kawaraw ngka o di na tatap so bager a lima niyo sii ko gawii a ndanegen ko seka? Saken a so Allah i mitero sii na ipenggolalan aken so miyatero aken.
Iperak aken so manga taw ngka ko oman i inged ago manga nasiyon na pageposen ko ko kasosoneg ka.
Na amay ka kiyadiyamanan ka sii ko manga nasiyon na ketokawan iyo a saken so Allah.
Na pitero raken peman o Allah a
Wata o manosiya mimbaloy so manga taw sa Israil a da a oked iran raken. Lagid siran o tai a pirak a giyoto so tombaga kitang potaw ago timbega a inibegak ko towanga ko oriyan o kiyatonaga ko pirak.
Kagiya ka maoto na giyai i pitero o Lebi a Maporo a Tohan Sabap sa langon kano mimbaloy a da a oked iyan na pelimoden ko sekano sii sa Yarosalim.
Datar o katimoa o manga taw ko pirak tombaga potaw timbega ago kitang ko towanga kaan matonaw ko mabager a apoy na nggolalan ko rarangit aken na timoon ko sekano sa soled a Yarosalim kaan aken sekano ron matonaw.
Oway timoon ko sekano ago perapogen sabap ko rarangit aken na ketonaw kano ron.
Datar o kaketonaw o pirak sii ko towanga a kaketonaw niyo mambo sa Yarosalim na ketokawan iyo a saken a so Allah i tomiyana rekano ko rarangit aken.
Na pitero raken peman o Allah a
Wata o manosiya teroa ngka ko manga taw sa Israil a sii ko gawii a kapekerarangiti raken na kebaloy siran a lagid o lopa a da pen kalompiyowi o di na kaorani.
Kekadiyat so manga olowan iyo sa marata a lagid o manga arimaw a pesekisiin iran so miyasikem iran. Pepelalamed siran sa manga taw pepangowa sa manga tamok ago manga ala i arga a manga nganin na pepakadakelen iran so manga balo sii ko inged sabap ko kapepemomonoan iran.
Pesogoken o manga imam iran so kitab aken na di iran pegadatan so soti a manga nganin aken. Di iran pakapesenggayaan so soti ago so kena a ba soti na di iran ipemangendao ko manga taw so mbidaan o karam ago so halal. Di iran tegoon sa ginawa so manga Gawii aken a Idedeke na sabap sii na mapepakaito ako sii ko manga taw.
So manga olowan iran na datar o manga iila a aso a dii sekisi ko miyasikem iran pepakatogaan iran so manga rogo ago pepaminasa siran ko manga taw kaan siran kewasa.
Na so manga nabi iran na pesepengan iran angkai a manga dosa a nggolalan ko di benar a manga pangingilain ago kaperimar a kapamokeg. Di iran dii teroon a Giyai i kabasa o Lebi a Maporo a Tohan apiya da ini matero o Allah.
Pepanalimbot ago pepamanekew so manga taw ko inged. Pesetroon iran so manga miskin ago so kikadodowaanan na pepangarasiyan iran pen so manga mananangga a di iran kiran imbegay so manga kabenar iran.
Miyangiloba ako kiran sa mama a pekaompiya ko pangeleban ago pekatindeg ko darpa a ron miyatempag kaan iyan raken mipangangarapan so inged kaan aken ai di kebinasa ogaid na da den a miyatoon aken kiran.
Pitero raken o Allah a
Wata o manosiya aden a dowa a babay a magari a isaisa a ina iran.
Miyabaloy siran a manga sondal sii sa Misir. Apiya sii ko kararagai kiran na miyakisesaliya siran roo ago piyamakiaper iran so manga rareb iran.
Aya ngaran o kaka na si Oholah na so ari na si Oholibah. Rek aken siran na mimbabawata sa manga mama ago manga babay. Si Oholah na giyanan a Samariya na si Oholibah na giya Yarosalim.
Apiya pen rek aken sekaniyan na misondal si Oholah. Piyanelaan iyan so manga pepangabaya rekaniyan a manga taw sa Asiriya a manga siringan iyan.
Langon siran manga tataid a kangodaan a manga olowan a sondaro ago manga poporo i kadato a kindiditar sa biro a kikokoda sa koda.
Miyakipemotaliya sekaniyan ko langon a manga tenger a taw sa Asiriya na piseboan iyan a ginawa niyan ko kapesimbaa niyan ko manga barahala o oman i di niyan dii panelaan.
Da niyan taregen so di niyan dii kasondal a kiyapoonan iyan sa Misir. Ka sii ko kangodai ron na roo sekaniyan peperembanga o manga Imisiren a pepegaperen iran so rareb iyan ago pepakaliyon iran rekaniyan so tela iran.
Kagiya ka maoto na piyalad aken sekaniyan ko pepangabaya on a manga taw sa Asiriya a pepenelaan iyan.
Likasan iran sekaniyan ago piyangagaw iran on so manga wata iran na biyono iran sekaniyan a pedang. Na miyatototola sekaniyan o manga babay ko kinitanaan rekaniyan ko daneg.
Apiya pen miyailay ai o pagari niyan a si Oholibah na lawan on pen so kapetelai ron ago so kasosondal iyan a di si Oholah.
Piyanelaan iyan mambo so manga taw sa Asiriya a giyangkoto a manga tataid a kangodaan a manga olowan a sondaro ago manga poporo i kadato a kindiditar piyapiya ago kikokoda sa manga koda.
Miyailay aken a piseboan iyan pen a ginawa niyan ndatar so kapepeginetaw iran a dowa.
Ogaid na initaralo niyan pen so kasosondal iyan ka miyabarayat sekaniyan ko manga toladan o manga taw sa Babilon a iniokir san ko manga keleb ago pinintora sa lombos a mariga
A sesambitan siran ago sosorban a langon siran datar sa paras o manga olowan a sondaro a komakaro a poon sa inged a Babilon.
So den so kiyailaya niyan kiran na piyanelaan iyan siran na piyakisogoan iyan siran roo sa Babilon.
Na somiyong rekaniyan so manga taw sa Babilon na miyakipemotaliya siran on na piseboan iran sekaniyan sii ko katetelai kiran. Ogaid na oriyan o kiyaseboi ran on na tiyalikodan iyan siran ko kinikangingirin iyan kiran.
Na kagiya pakirinayag iyan so kasosondal iyan ago siyawa iyan so katatalandiyang iyan na inikangingiri aken sekaniyan ago tiyalikodan aken a datar o kiyatalikodi aken ko pagari niyan a babay a si Oholah.
Apiya pen oto na kiyalonsanan baden so kasosondal iyan sii ko katatademi niyan ko manga gawii a kangodai rekaniyan pen isako sondal sekaniyan sa inged a Misir.
Roo niyan den piyanelaan so pepangabaya rekaniyan a so sangoran iran na datar o manga asno ago so kapeliyo o biga iran na lagid o manga koda.
Pisingayo o ka hey Oholibah so kapetelai reka sii ko kangodai reka pen roo sa Misir isako pepenaliyaan ago pepegaperen so rareb ka.
Kagiya ka maoto Oholibah na giyai i pitero o Lebi a Maporo a Tohan Pekirido aken seka ko miyangabaya reka a so siran oto a tiyalikodan ka a inikangingiri ngka na pekigobat aken seka kiran ko oman i mbalabala reka
So manga taw sa Babilon ago so langon o manga taw sa Kaldiya a poon sa Pikod Siyowa ago Kowa a ped iran so langon o manga taw sa Asiriya a langon siran manga tataid a kangodaan a manga gobirnador manga opisiyal manga olowan a sondaro ago manga poporo i kadato a palaya siran kikokoda.
Pemakapoon siran ko pagotaraan na nggobaten ka iran a manga karo sa katidawa ago tanto a madakel a sondaro a kikagogomaanan. Pelikopan ka iran a kisosolot siran sa manga ilmit ago maito mala a manga kelong. Na peladen ko seka kiran kaan ka iran madaneg na indaneg iran reka so manga kokoman iran.
Itena aken reka so pepanaod a rarangit aken na masarangit a ikidia iran reka. Pemotolen iran so ngirong ka ago so manga tangila ngka na so manga taw a kelamba sii reka na mbonoon a pedang. Mbiyagen iran so manga wata a ka a manga mama ago manga babay na so langon taman a kelamba reka na pagosipen a apoy.
Penggiginiten iran so manga nditaren ka na kowaan iran so manga pipiya a imbolawananan ka.
Sangkai a okit na pageposen ko so katetelai reka ago kasosondal a pipoonan ka sa Misir. Di ngka den pesingayoon angkai a manga nganin aya pen o ba ngka ketademi a Misir.
Ka giyai i kabasa o Lebi a Maporo a Tohan Ilaya ngka man ka peladen ko seka ko siran oto a ipekegowad ka a so siran oto a tiyalikodan ka ago ipekengingiri.
Sabap ko kipekegowaden iran reka na kowaan iran reka so langon taman a pindokawan ka na pagawaan ka iran a kalelekasan ago matatalandiyang na kepayag so piyakayaya a kasosondal ka. So katetelai reka ago kasesebo o ka
Na aya reka sii miyakatana sabap sa miyakisondal ka ko ped a manga nasiyon ago piseboan ka a ginawa ngka a nggolalan ko manga barahala iran.
Sabap sa siyowa a ka so manga olaola o pagari ngka a babay na tegoon ko sa lima ngka so tagayan o daneg a inidaneg aken rekaniyan.
Sii ko ikasapolo gawii ko ikasapolo olan ko ikasiyaw ragon ko kabibiyag ami na minisampay raken so lalag o Allah.
Wata o manosiya a tig iyan na soraten ka angkai a kapapantagan a gawii ka sii den sangkai a gawii na siyondolan ago linikopan o dato sa Babilon so siti a Yarosalim.
Na teroa ngka ko manga taongkir a manga pagtaw aken angkai a bayambayanan Giyai i pitero o Lebi a Maporo a Tohan Datolen iyo so isa a kawa na ododi niyo sa ig.
Tagoi niyo ini sa piyangarad a sapo a so langon o piyamagaraw a sapo a so bobon ago so waga na saogen iyo ron so lebi a mapiya ko manga tolan iyan.
Osara niyo so lebi a mapiya a bilibili ko talon na taboteden iyo so manga itagon ko didalem a kawa pakadidii niyo ini piyapiya ago lotoa niyo ron so manga tolan.
Ka giyai i pitero o Lebi a Maporo a Tohan Kemorkaan so siti o manga talibono ka datar ai o kawa a boringen a da on den mada so maresik on! Nggagaisaa ngka on komowa so oman i karad a sapo na da den a ba ngka on pelambaa.
Ka so rogo a piyakatoga iyan na sisii rekaniyan pen ka inodod iyan ai ko bansayan a lakongan da niyan ododa ko lopa a ron kasepengi a bayanek.
Na da aken ponasa angkoto a rogo ko bansayan a lakongan kaan di kesapengi a ron iyan kekakati so rarangit aken sa kaseopi aken rekaniyan.
Kagiya ka maoto na giyai i pitero o Lebi a Maporo a Tohan Kemorkaan so siti a talibono! Giya den a ginawa ko i tebotod on sa madakel a itagon.
Tabotoden ka so manga itagon na biyagi ngka. Tindaan ka piyapiya so sapo pamalapai ngka ododa ngka so sawaw niyan ago pakatotonga ngka on so manga tolan iyan.
Na datolen ka so da a soled iyan a kawa ko waga taman sa keyaw ago romiga so tombaga on kaan matonaw so boring on ago mada on so karesik iyan.
Ogaid na da a lalaw o langon o bager a miyaosar on ka da on den mada so mala a matatago on a maresik apiya pen miyakaokit ko apoy.
Giyangkai a karesik ka hey Yarosalim na so kapetelai reka. Na apiya pen piyanamaran ko so kalompiyo ngka na da ka malompiyo ko karesik ka. Sabap san na di ka den kelompiyo taman sa di reka langon mitana so rarangit aken.
Saken a so Allah i mitero sii! Ketoman den ai ka penggolaolaan ko na di aken den isendod. Di ako pengampedi aya pen o ba ko alina so pamikiran ko. Indaneg reka so mapapatot ko manga olaola ngka ka ago manga galebek a tig o Lebi a Maporo a Tohan.
Na pitero raken o Allah a
Wata o Manosiya di ini matey na kowaan ko reka so taw a tanto ngka a pekebabayaan. Kitekaw den a kapetay niyan ogaid na di ngka pembokoon o di na ndidiyagawan aya pen o ba ngka nggoraoka
Ka senganseng ka baden sa masolen. Di ngka pendiyagai so miyatay di ngka on pokasa so sorban ka ago so manga sandal ka. Di ngka sepengi so paras ka aya pen o ba ka kan ko pangenengken o dii ndiyaga.
Sii ko kapipita na di ako dii makimbitiyarai ko manga taw na kagiya perimon na miyatay so karoma ko. So miyakatalondog a kapipita na ininggolalan aken so inisogo raken.
Na iniise raken o manga taw a Ino ngka ini penggolaolaa? Ba ngka rekami di peyaga o antonaa i maana niyan rekami?
Na simbag aken siran a Minisampay raken so lalag o Allah a tig iyan a
Teroa ngka ko manga taw sa Israil a Giyai i pitero o Lebi a Maporo a Tohan Pakiperesikan ko so Soti a Timplo a so darpa a ipepangandag iyo ago sasarigan a so ikasosoat o mata niyo ago tanto niyo a ipekebabaya. Na so manga wata iyo a manga mama ago manga babay a minibegak iyo sa Yodiya na pemamonoon a pedang.
Samaoto na penggolaolaan iyo so pinggolaola ko di niyo kesapengan a paras iyo aya pen o ba kano kan ko pangenengken o dii ndiyaga.
Di niyo ron kepokas so manga sorban iyo ago so manga sandal iyo. Di kano pemboko ago di kano nggoraok ka kepos kano baden sabap ko manga dosa niyo na makapeperego so oman i isa ko ped iyan.
Si Isikiyal na aya nanao sii rekano penggolaolaan iyo so langon a pinggolaola niyan. Amay ka manggolaola ini na ketokawan iyo a saken so Lebi a Maporo a Tohan. 
Na pitero raken o Allah a Wata o manosiya sii ko gawii a kowaan ko kiran so Timplo a sasarigan iran a ipekebabaya iran ago pembantogen a ikasosoat o manga mata iran ago tanto iran a pekebabayaan na kowaan ko kiran pen so manga wata iran a manga mama ago manga babay.
Sii sangkoto a gawii na pekaoma reka so sakataw a miyakapalagoy ko kambinasaa sa Yarosalim na penotolen iyan reka so miyaolaola.
Na pitero raken o Allah a
Wata o manosiya langkaw ka sa tampar sa Amon na alamaten ka so ipemorala ko manga taw ron.
Teroa ngka kiran a pamakinega iran angkai a lalag o Lebi a Maporo a Tohan Miyababaya kano ko kiyaperesiki ko Soti a Timplo aken ago sii ko kiyalaslasa ko inged a Israil ago so kinitaogen ko manga taw sa Yodah.
Sabap roo na pekidaag aken sekano ko manga taw sa sebangan. Pekempo ko inged iyo ago keden siran sii rekano. Pengangen iran so manga onga pamomolan iyo ago penginomen iran so manga gatas iyo.
Mbalowin ko so siti a Rabah a pepenateban o manga onta na so dalem a inged a Amon na mbalowin ko a pendekean o manga bilibili. Na ketokawan iyo a saken so Allah.
Ka giyai i kabasa o Lebi a Maporo a Tohan Sabap sa mindaopay ago miseyaw kano sa kapekebabaya iyo ko di niyo dii kasodiya sa inged a Israil
Na itena aken rekano a lima ko na peladen ko sekano a petebanan o ped a manga nasiyon. Potolen ko sekano ko manga nasiyon na ponasen ko so nasiyon iyo. Mbinasaan ko sekano na ketokawan iyo a saken so Allah.
Na pitero o Lebi a Maporo a Tohan a Sabap sa miyatero o manga taw sa Mowab a giya Yodah na lagid o langon o ped a manga nasiyon
Na pekigobat aken so manga siti sa Mowab a matatago ko temanaan iyan a so manga siti a Bit Yasimot Baal Miyon ago Kiriyataim a aya bantogan o inged.
Peladen ko a Mowab a rakes o manga Amoniyo a ketangan o manga taw sa sebangan kaan siran ago so manga Amon na di den kibilang a ped ko manga nasiyon.
Mataan a ndanegen ko a Mowab na ketokawan iran a saken so Allah.
Na pitero o Allah a Tanto a miyakasela so manga Idomiyan ka siyaopan iran so manga taw sa Yodah.
Kagiya ka maoto na giyai i lalag o Lebi a Maporo a Tohan Itena a lima ko sa Idomiya na pemonoon ko so manga taw ron ago so manga ayam. Pelaslasen ko so inged ipoon sa siti a Timan taman sa Didan na pematay a pedang so manga taw.
Seopan ko a Idomiya a nggolalan ko manga pagtaw aken a Israil. Aya ikidia iran sa Idomiya na so den so makaaayon ko somosokeyaw a rarangit aken na kekilala o manga Idomiyan a saken i somiyaop kiran a tig o Lebi a Maporo a Tohan.
Na pitero o Lebi a Maporo a Tohan a Masarangit so kiyasaop o manga Pilistiyo ka siyaopan iran a Yodah na piyanamaran iran ai minasa sabap ko kagowad ago so andang a rido a madadalem ko poso iran.
Kagiya ka maoto na giyai i lalag o Lebi a Maporo a Tohan Itena aken a lima ko manga Pilistiyo. Polangen ko so manga Kiritiyo na mbinasaan ko sa tarotop so kelamba kiran a kibabaling ko kilid a ragat.
Sii ko ikasapolo ago isa ragon ko kabibiyag ami sii ko paganay a gawii ko olanolan na pitero raken o Allah a
Wata o manosiya miyababaya so siti a Tiro ko kiyaoteng a Yarosalim a tig iran a Mapiya! Miyageba den so siti a makapapaar ko pepegokitan o manga padagang sii ko manga nasiyon na saken den i miyabaloy a gimowa iran! Pekewasa ko imanto ka miyabinasa sekaniyan den!
Kagiya ka maoto na giyai i pitero o Lebi a Maporo a Tohan Peridoon ko seka hey Tiro na pekigobat aken seka ko madakel a manga nasiyon a lagid o manga begel sa ragat a ndansal reka.
Tempagen iran so manga pangeleban a Tiro ago nggebaan iran so manga lantawa iyan. Mbagenasen ko ron so miyanga bibinasa on na mbalowin ko a datar o bansayan a lakongan.
Sii ko ragat na kebaloy ini a pegagagan o manga panginginseda ko manga poket iran ka miyatero aken ai a tig o Lebi a Maporo a Tohan. Petebanan a Tiro o manga nasiyon
Na pemonoon iran a pedang so kibabaling sii ko kaoladan ko siti ko kilid a ragat. Na giyoto a ketokawan iran a saken so Allah.
Ka giyai i pitero o Lebi a Maporo a Tohan Pekigobat aken a Tiro ki Nibokadnisar a dato sa Babilon a so lebi a mala i kapaar a dato. Pekapoon sekaniyan sa pagotaraan a rakes o manga koda ago manga karo sa katidawa a ped so kikokoda ago madakel a manga sondaro.
Paganay ron na pemonoon iyan a pedang so kibabaling ko kaoladan ko inged ka ko kilid a ragat. Oriyan iyan na pelikopan ka niyan a kota ago manga tambak na imbayaw niyan so manga kelong iyan a aya niyan pelindongan ko kipetidawaan iyan reka.
Ndandalen iyan a teroso so manga pangeleban ka ago perompin iyan so manga lantawa a ka.
Kikolob reka so bayanek a kikayamber o madakel a koda iyan. Ipetebeker ko manga pangeleban ka so dagedeb o manga komokoda ago so manga karo sa katidawa amay ka somoled siran ko miyanga gegeba a manga gimowa a ka.
Pelomegen o manga koda iyan so langon o manga lalan ka pemonoon iran a pedang so manga pagtaw ngka na penga ooteng so manga babager a manga polaos ka.
Petebanen iran so manga kakawasaan ka na pengowaan iran so manga dagangan ka. Tempagen iran so manga kota a ka ago nggebaan iran so manga pipiya a manga walay ngka na so manga ator ka ago so manga tarakayo ngka ago so ped a miyanga bibinasa na ipelelebad iran sa ragat.
Pekataregen ko so dii kamboboniboniyan o manga idaida a ka na di den keneg so kapemangoni o manga kotiyapi i ka.
Mbalowin ko seka a bansayan a lakongan a ron pemangagaga so manga poket o manga panginginseda. Di ka den kebangon peroman ka saken a so Allah i mitero sii a tig o Lebi a Maporo a Tohan.
Giyai i pitero o Lebi a Maporo a Tohan ko siti a Tiro So langon o manga inged ko kilid a ragat na penanabaden sabap ko kandagedeb o kakeoteng ka ago so kapenggoraok o miyanga aangel sii ko kapenombalia ko kibabaling reka.
So langon o manga dato ko kilid a ragat na tepad siran ko manga korsi iran na pagendaan iran so manga kimon iran ago so piyamordaan a manga nditaren iran Kekoloban siran sa kalek na magontod siran ko lopa a kitatabaden kebengang siran sabap reka a di keda so katatabekera kiran.
Samaoto na ipendidiyagaw iran tero makapantag reka a Sayana a kiyabinasaa reka hey kababantogan a siti a babalingan o manga palalayag! Mala ka i kapaar sii sa ragat na seka ago so manga taw ngka na ipekelek o langon a kibabaling ko kilid a ragat.
Na pitero raken o Allah a
Wata o manosiya ndidiyagawi ngka a Tiro
A giyangkoto a siti a matatago ko gimowa ko ragat a dii pamadiyaanan ko manga taw ko madakel a inged ko kilid a ragat. Teroa ngka on a giyai i pitero o Lebi a Maporo a Tohan Hey Tiro miyatero o ka a Madidiyangka so kataid aken.
So manga temanaan ka na sii ko kalodan so mipepanday reka na tiyarotop iran so kataid ka a lagid sa kataid o mapiya i paras a kapal.
So manga tarakayo a inosar iran na poon sa kalasan sa Palaw a Hirmon na kominowa siran sa kayo a sidro a poon sa Libanon na pimbaalan iran a tokod o layag ka.
So manga kalipapa a poon sa Basan na aya iran pimbaalan a manga dayong ka na so manga kayo a goo a poon sa kilid a ragat sa Sipri na aya iran pimbaalan a salasa a ka na tiyataan iran ai sa marpil.
So manga layag ka na biyordaan a sotra a poon sa Misir na giyai i miyabaloy a pandi i ka so piyagatepatep ka na biro ago maloto a mariga a dinis a poon sa polo a Sipri.
So manga taw sa Sidon ago Arbad na aya ngka padadayong so manga papasang a mama ngka hey Tiro na aya ngka manga pangongolin.
So manga pepangompiya a mageeda reka na manga papasang a panday a poon sa Gibal. So langon o manga kapal ko peragatan ago so palalayag on na pepekaoma reka a makapamadian ko manga dagangan ka.
So manga mama sa Pirsiya Lod ago Pot na maaped ko manga sondaro ngka inisambir iran so manga kelong ago manga ilmit iran ko manga keleb ka na minibantog ai reka.
So manga sondaro a poon sa Arbad na aya nggogordiya ko manga pangeleban ka ko oman i kilid iran so manga mama sa Gamad na tomatameng ko manga lantawa a ka. Isasambir iran so manga kelong iran ko manga keleb ka a inikatarotop o kataid ka.
Giya Ispaniya na mindagang reka sabap ko kadakel o manga kakawasaan ka pesembian iran a pirak potaw kitang ago timbega so manga kasangkapan ka.
Giya Grisiya Tobal ago Misik na mindagang reka na pesembian iran a manga oripen ago manga kasangkapan a tombaga so manga dagangan ka.
So manga taw sa Bit Togarmah na pesembian iran a manga koda a dii nggalebek manga koda sa katidawa ago manga mola so manga dagangan ka.
Mindagang reka pen so manga taw sa Didan so manga taw ko madakel a manga inged ko kilid a ragat a pepemamasaan reka na pembayadan ka iran a manga panga ago kayo a iboni.
Mindagang reka a Aram sabap ko madakel a kasangkapan a pasad ka aya ipembayad iran on na manga montiya a komarapar manga dinis a maloto a mariga kibobordaan a dinis mapiya a sotra manga ator sa ragat ago manga robi.
Giya Yodah ago Israil na mindagang reka aya ipesembi iran ko dagangan ka na manga trigo a poon sa Minit manga higos gola teneb lana a olibi ago manga pangibong a bolong.
Mindagang reka a Damasko sabap ko pimbarambarangan a manga dagangan ka ago so kala a ka i kakawasaan pesembian iran reka a arak a poon sa Hilbon ago mapoti a bombol a bilibili a poon sa Sahar.
So manga Danitiyo ago manga Grigo a poon sa Osal na pesembian iran a potaw ago manga palapa a kasiya ago kalmos so manga dagangan ka.
So manga taw sa Didan na mindagang reka sa manga ala i arga a ampido.
Giya Arabiya ago so manga olowan sa Kidar na ipembayad iran ko manga dagangan ka so manga bilibili manga mandangan ago manga kambing.
Na pitero raken o Allah a
Wata o manosiya teroa ngka ko pendatoon sa Tiro a Giyai i pitero o Lebi a Maporo a Tohan Sii ko katatakabor o poso o ka na pitero o ka a Saken na tohan na moontod ako ko korsi o tohan sii ko look o ragat. Ogaid na matag ka manosiya a kena a ba Tohan apiya pen pipikiren ka a datar ka sa kaongangen o Tohan.
Aya katao ngka on na maongangen ka a di si Daniyal a da den a ba pagenes a ba reka mapegma.
So ongangen ka ago sabot na minikowa ngka sa kakawasaan na miyakatimo ka sa bolawan ago pirak sii ko petegoan ka sa tamok.
Nggolalan ko kapasang ka i kandagang na piyakala a ka so manga kakawasaan ka na dii itekabor o poso o ka so kakawasaan ka.
Kagiya ka maoto na giyai i kabasa o Lebi a Maporo a Tohan Kagiya pipikiren ka a maongangen ka a datar sa kaongangen o Tohan
Na pekigobat aken seka ko manga mananangga a so lebi a marangit ko manga nasiyon mbindasen iran so manga pedang iran sa kambinasaa iran ko kataid ka ago ongangen na mbatalan iran so kakasi ngka.
Pagologen ka iran ko galebo na petay ka ko karomasayan a kapatay sii sa posed a ragat.
Na ba ngka pen mapetero a tohan ako sii ko danga o siran oto a pekapatay reka? Matag ka baden manosiya a kena a ba tohan sii ko kapaar o mbono reka!
Petay ka a datar o kapir sii sa lima o manga mananangga a tig o Lebi a Maporo a Tohan.
Na pitero raken pen o Allah a
Wata o manosiya mbokoon ka so dato sa Tiro na teroa ngka on a Giyai i pitero o Lebi a Maporo a Tohan Gowani na ladiyawan ka ko katatarotop a mapepeno a ongangen ago madidiyangka so kataid ka.
Komiyaden ka sa Iden a so sapadan o Tohan Inipendara reka so oman i pitibarangan a mala i arga a montiya a so robi topas diyamanti birilo oniksa haspiro paramata karbongko ago ismiralda. Kiyasokodan siran ko manga pamalagen a bolawan a mapiya a kiyapenday ron. Sii ko gawii a kiyaadena reka na pitiyagar ai para reka.
Seka i kiyaidinan a malaikat a initoro aken a dii nggordiya. Sisii ka ko soti a palaw o Tohan milakalakaw ka sii ko look o pekedeg a manga ator.
Da a kidaway ko manga olaola ngka ipoon ko gawii a kiyaadena reka taman ko kiyatooni reka sa kadostaan.
Sabap ko mala a di ngka dii kandagang na miyapeno ka a kapangarasina miyakandosa ka. Sabap san na inibowang aken seka a poon ko palaw o Tohan na biyogaw aken seka hey nggogordiya a malaikat a poon ko darpa a ka sii ko pekedeg a manga ator.
Miyangimporoan so poso o ka sabap ko kataid ka na biyatalan ka so ongangen ka sii ko kapepekibantog ka. Sabap roo na inilebad aken seka sa baba roo sa doniya siyawaan ko seka ko hadapan o manga dato kaan ka iran katentengi
Sabap ko kadakel o manga dosa ngka ago so kapanalimbot a kandagang ka na piresikan ka manga soti a darpa a ka. Sabap san na piyakaliyowan ko seka sa apoy na inepos ka niyan na piyakapagombiyombi aken seka ko lopa ko kamamasaan o langon a pepekailay reka.
Na so langon o manga nasiyon a miyakakilala reka na miyabengang ko miyasowasowa a ka. Miyakaoma den so piyakalekelek a kaposan ka na miyadadas ka den sa dayon sa dayon.
Na pitero raken o Allah a
Wata o manosiya sangor ka ko siti a Sidon na alamata ngka so isiksa on
Na teroa ngka on a Giyai i lalag o Lebi a Maporo a Tohan Peridoon ko seka hey Sidon na kebantogan ako sabap ko ikidia ko reka. Amay ka danegen ko seka ago pekiilay aken so kasosoti aken a nggolalan sii na ketokawan o manga taw a saken so Allah.
Pagowitan ko seka sa morala ago pemakidanawan ko a rogo so manga lalan ka. Kapembalabalaan ka o katidawa na sii reka penga ooteng so piyamamono a pedang. Samaoto na ketokawan o langon a taw a saken so Allah.
Kedaan den a Israil sa manga siringan a di on dii sodi a pepekasakit on a lagid o baleteken a manga sorok. Na ketokawan iran a saken so Lebi a Maporo a Tohan.
Giyai i pitero o Lebi a Maporo a Tohan Timoon ko so manga taw sa Israil a poon ko mbarambarang a inged a ron siran miyamangiparak na pekiilay aken ko langon o manga nasiyon so kasosoti aken a nggolalan manga pagtaw aken. Na roo siran den pekabaling ko inged iran a so lopa a inibegay aken ko oripen aken a si Yakob.
Sii ko ikasapolo ago dowa gawii ko ikasapolo olan sii ko ikasapolo ragon ko kabibiyag ami na pitero raken o Allah a
Sangor ka sa Misir na alamata ngka so isiksa ko Piraon a dato sa Misir ago so dalem a inged a Misir.
Teroa ngka on a Giyai i lalag o Lebi a Maporo a Tohan Peridoon ko seka hey Piraon a dato sa Misir a so mala a bowaya a komakaden sii ko manga lawasaig. Pitero o ka a Rek aken so Lawasaig a Nail pimbaalan aken ai para sa ginawa ko.
Ogaid na penagoan aken sa manga banowit so baka a ka na so manga seda ko lawasaig ka na ipeneket aken sii ko manga nap ka. Na toyoken ko seka poon ko manga lawasaig ka a midedeket ko manga nap ka so langon a seda ko manga lawasaig ka.
Ipelebad aken seka sii ko disirto ago so langon o manga seda a poon ko manga lawasaig ka. Keolog ka sii ko lopa ko pangomaan na di ka on den kowaan aya pen o ba ka milebeng ka inibegay aken seka a pangenengken o manga binatang ago so manga papanok.
Sa masa oto na ketokawan o manga kibabaling sa Misir a saken so Allah. Na pitero o Allah a Isako makitabang reka so manga taw sa Israil na datar ka o teken a balagen.
Sii ko kiyakapeti ran reka na miyaopak ka na minibowar ka ko irek iran na sii ko kinidekenen iran reka na miyapotol ka na miyalood so manga likod iran.
Kagiya ka maoto na giyai i lalag o Lebi a Maporo a Tohan pekigobat aken seka ko manga sondaro na pemonoon iran a pedang so manga taw ngka ago so manga ayam ka.
Kelaslas so inged a Misir ago pembaloy a lagid o disirto na ketokawan o manga Imisiren a saken so Allah. Na sabap sa pitero o ka a Rek aken so Lawasaig a Nail pimbaalan aken ai
Na peridoon ko seka ago so manga lawasaig ka na mbinasaan ko sa tarotop so inged a Misir ipoon sa siti a Migdol sa pagotaraan taman sa siti a Aswan sa pagabagatan na manaros roo ko temanaan a Itiyopiya.
Da den a taw o di na ayam a ba on pagokit na samaoto na da a pekakaden on sii ko soled o pat polo ragon.
Mbalowin ko a Misir a aya tanto a miyalaslas a inged ko langon o manga nasiyon. Kebaloy so manga siti niyan a miyanga bibinasa sii ko soled o pat polo ragon a aya tanto a miyanga bibinasa a di so apiya antonaa ped a siti. Iperak aken so manga Imisiren sii ko manga nasiyon ago pakapembelabelagen ko siran sii ko manga inged.
Ogaid na giyai i lalag o Lebi a Maporo a Tohan Amay ka mapopos so pat polo ragon na timoon ko so manga Imisiren a poon ko manga nasiyon a ron siran miyamangiparak.
Pekaasalen ko so kamapiyaan iran ago pekakasowin ko siran sa Patros sii ko pagabagatan a Misir a so lopa o manga apo iran. Na roo siran pembaloy a mababa a ndatoan
A lebi a mababa ko langon o manga ndatoan na di niyan den ipengimporoan peroman a ginawa niyan ko ped a manga nasiyon. Mbalowin ko siran a malobay kaan iran di den kapendatoi so ped a manga nasiyon.
Na giya Misir na di den kesarigan o manga taw sa Israil sa kapakipenabang iran on ka so miyasowasowa a Misir na pekitadem iran ko kadostaan iran sii ko kapesenai ran on. Na giyoto a ketokawan o manga Israil a saken so Lebi a Maporo a Tohan.
Sii ko paganay a gawii ko paganay a olanolan ko ikadowa polo ago pito ragon ko kabibiyag ami na pitero raken o Allah a
Wata o Manosiya si Nibokadnisar a dato sa Babilon na piyakagobat iyan so manga sondaro niyan sa siti a Tiro na sabap ko karegen o kiyapakitidawa iran on na piyanga oopawan so oman i isa kiran ago piyanga oopisan so oman i manga waga iran. Ogaid na da den a miyanggona i Nibokadnisar ago so manga sondaro niyan ko langon a galebek iran roo.
Kagia ka maoto na giyai i lalag o Lebi a Maporo a Tohan peladen ko ki Nibokadnisar a dato sa Babilon so inged a Misir. Petebanan iyan ai na pagagaon iyan ago pagawidan so langon a tamok ago kakawasaan sa Misir a aya niyan isokay ko manga sondaro niyan.
Piyalad aken rekaniyan a Misir a aya ko ron sokay ko galebek iyan ko kiyatabana iran sa Tiro ka kagiya pinggolaola iran ai para raken a tig o Lebi a Maporo a Tohan.
Na pitero raken o Allah a
Wata o manosiya alamat ka na teroa ngka a Giyai i pitero o Lebi a Maporo a Tohan Ndidiyagaw kano sabap ko gawii!
Ka miyakasopeg so gawii marani den so gawii o Allah a so gawii o manga gabon ago masa a kakemoralai ko manga nasiyon.
Nggobaten a Misir na tanto a kerasay a Itiyopiya. Amay ka manga ooteng so piyamamono sii sa Misir na pagagaon so kakawasaan iyan ago penggegebaan so manga onayan iyan.
So kiyasokayan a manga sondaro a poon sa Itiyopiya Libiya Lidiya Arabiya ago so inged a Israil na pemonoon a pedang a miperakes ko manga Imisiren.
Giyai i pitero o Allah Tebanen mambo so manga abanga a Misir na so ipepangandag a bager iyan na kepos. Ipoon sa Migdol taman sa Sowan na pematay siran ko katidawa a tig o Lebi a Maporo a Tohan.
Kebaloy a Misir a aya tanto a miyalaslas ko langon o manga nasiyon sii sa doniya na ngganatan so manga siti niyan a miyanga bibinasa sa tarotop.
Na ketokawan o manga Imisiren a saken so Allah amay ka tenteman ko a Misir ago miyapamono so langon o manga pelinding on.
Sii sangkoto a gawii na sogoon aken so manga taw a kipageeda sa kapal kaan iran mapangangalek so somasana a manga taw sa Itiyopiya. Na tanto siran a penga aalek sii ko gawii a kambinasaa sa Misir ka mataan den a kitalingoma ini.
Giyai i pitero o Lebi a Maporo a Tohan Pageposen ko den so madakel a taw sa Misir ago so kakawasaan iran a nggolalan ko kapaar i Nibokadnisar a dato sa Babilon.
Sekaniyan ago so manga sondaro niyan a so lebi a marangit ko manga nasiyon na pagowiten ko siran ko inged sa kambinasaa iran on. Makipetidawa siran sa Misir na kepeno so lopa a miyanga bobono a manga Imisiren.
Pekamaraan ko so Lawasaig a Nail ago peladen ko a Misir ko kapaar o manga rarata a taw na pekilaslas aken ko manga mananangga so inged ago so langon a ndodon. Saken a so Allah i mitero on.
Giyai i pitero o Lebi a Maporo a Tohan Mbinasaan ko so manga barahala sa Misir ago pagilangen aken so manga katohanan sii sa Mimpis. Da den a ba pendatoon a kelamba sa Misir na pagowitan ko sa kalek so dalem a inged.
Pelaslasen ko a Patros ago totodan aken a Sowan na ndanegen ko a Tibis.
Pakapemborngaten ko so gani aken sa Pilosiyom a so lebi a mabager a kota sa Misir na polangen ko so madakel a taw sa Tibis.
Tenteman ko a Misir tanto a masakit a kitana sa Pilosiyom ketempag so manga pangeleban a Tibis na da a rintas a kapepakakaleki sa Mimpis.
Pemonoon a pedang so manga kangodaan sa Hiliyopolis ago sa Babastis ago pemiyagen so ped a kibabaling sangkai a manga siti.
Pekaliboteng so kadaondaw roo sa Taphanis amay ka ropeten ko so kapaar a Misir na kepos so ipepangandag iyan a bager iyan. Kesapengan sekaniyan a manga gabon na penga bibiyag so kibabaling ko pagingedingedan iyan.
Giyanan i indaneg aken sa Misir na ketokawan iran a saken so Allah.
Sii ko ikapito gawii ko paganay a olanolan ko ikasapolo ago isa ragon ko kabibiyag ami na pitero raken o Allah a
Wata o manosiya lipo aken so barokan o Piraon a dato sa Misir. Da den ai mababed kaan makapiya aya pen o ba mababed ko indorog on sa kapakabager iyan ago makakapet sa pedang.
Sii ko paganay a gawii ko ikatelo olan ko ikasapolo ago isa ragon ko kabibiyag ami na pitero raken o Allah a
Wata o manosiya teroa ngka ko Piraon a dato sa Misir ago so langon o manga pagtaw niyan a Antonaa i keibaratan ko reka sii ko kala a ka?
Ipagibarat aken seka sa Asiriya a lagid gowani o kayo a sidro sii sa Libanon a manga pipiya i paras i manga sapak a pepekatanong sa kalasan tanto ini a maporo na somiyoko ko manga gabon so poro iyan.
Sabap ko manga ig ko didalem a lopa na miyakarimpoong ago mito sa maporo. Pekibowak so manga ig sii ko darpa a ron ai meeto na petoga so manga ig ko langon o manga kayo ko kalasan.
Makaoombaw angkai a kayo ko langon o manga kayo sa kalasan manga titiwaro ago manga atas so manga sapak iyan sabap ko madakel a manga ig a sisii ko bekaw niyan.
So langon o manga papanok na dii sesalag ko manga sapak iyan na so langon o manga iila a binatang na dii mbabawata sii ko atag o manga sapak iyan. So langon o manga ala a nasiyon na roo komakaden ko kasisirongan iyan.
Mabager ini ago mapiya i paras a kayo a maririmpoong so manga sapak iyan ka mito sa didalem so manga bekaw niyan ko madakel a manga ig.
Apiya so manga sidro ko sapadan o Tohan na di on kiabay. Da a kayo a goo a ba datar iyan sa manga sapak aya pen o ba aden a kayo a platano a ba niyan kedatar sa kalolombay. Da den a kayo ko sapadan o Tohan a ba pekarimbang ko kataid iyan.
Biyaloy aken a mapiya i paras a madakel i manga sapak na ipekesigi ini o langon o manga kayo sa Iden a so sapadan o Tohan.
Na giyai i pitero o Lebi a Maporo a Tohan Sii ko kapegto iyan sa tanto a maporo a somiyoko so poro iyan ko manga gabon na mimbaloy ai a dii mangimporoan ago tetakabor.
Sabap roo na tiyalikodan aken angkai a kayo na peladen ko ko mala i kapaar a nasiyon na aya ikidia iran on na so mapapatot ko kamarataan iyan.
So manga rait a poon ko lebi a mawaraw a nasiyon na petaan iran ai ago pagawaan iran. So manga sapak iyan na penga roropet ago pemangikayamber sii ko manga palaw ko inged ago sii ko langon o manga balintad on ago manga baogan. Na so langon o manga taw sa doniya a somisirong on na pelagoyan iran sekaniyan.
Ndapo so pitibarangan a manga papanok sii ko miyaoteng a kayo na pelowak so manga iila a binatang ko manga sapak iyan.
Ipoon imanto na da den a ped a kayo sii ko kilid o lawasaig a ba pekato sa maporo a soko ko manga gabon. Da den a ped a kayo a apiya i kapepakaigi ron a ba madatar iyan sa kaporo. Langon siran kiarong sa kapatay a datar o pepatay a manga manosiya a kitapi ko siran oto a pepanga oolog ko galebo sii ko didalem o lopa.
Giyai i pitero o Lebi a Maporo a Tohan Sii ko gawii a pagaloganen so kayo ko darpa o miyamatay na pekipemboko aken sekaniyan ko pitidaleman peliten aken so manga lawasaig on na pagerenen ko so madakel a manga ig on. Sabap ko kiyapatay o kayo na pagowitan ko sa maliboteng so manga palaw sa Libanon na kelayon so langon o manga kayo ko kalasan.
Amay ka ologen aken ai ko darpa o miyamatay a kitapi ko siran oto a pagaloganen ko galebo na so dagedeb o kakeolog iyan na itebeker ko langon o manga nasiyon. Na so langon o manga kayo sa Idin a so lebi a piyamagaraw ago manga pipiya a kayo sa Libanon a mapiya a kapepakaigi ron a miyakasong ko pitidaleman na iteyo kiran so kandembeng iyan.
So mambo so manga abanga iyan ko manga nasiyon a komakaden ko kasisirongan iyan na miperakes on a penga oolog ko kaden o miyamatay a kitapi ko miyapamono a pedang.
Sii ko paganay a gawii ko ikasapolo ago dowa olan ko ikasapolo ago dowa ragon ko kabibiyag ami na pitero raken o Allah a
Wata o manosiya ndidiyagaw ka sabap ko Piraon a dato sa Misir na teroa ngka on a Pipikiren ka a datar ka o arimaw sii ko manga nasiyon ogaid na lagid ka o bowaya ko ig a dii tereb sii ko manga lawasaig ka a pekolikaon o manga ai ngka so manga ig na pekelebogan ka ini.
Na giyai i pitero o Lebi a Maporo a Tohan Amay ka malimod so madakel a nasiyon na poketan ko seka na toyoken ka iran ko ig.
Pagawaan ko seka ko kalopaan na ipelebad aken seka ko pangomaan. Pakidapoan ko seka ko langon o manga papanok ago pekaosogen ko ko sapo o ka so langon o manga iila a binatang.
Iperak aken so manga sapo o ka roo ko manga kapalawan ago ipeno aken ko manga balintad so bangkay ngka.
Iperames aken ko manga palaw so kaperagiray ron o rogo o ka taman sa lomapay ini ko manga baogan.
Amay ka polangen ko seka na sepengan aken so langit ago pekalibotengan ko so manga bitoon on sepengan aken sa gabon so alongan na kedaan sa sindaw so olan.
So langon o pemanindaw ko langit na pekalibotengan ko sabap reka pagowitan ko sa maliboteng so dalem a inged ka a tig o Lebi a Maporo a Tohan.
Sosaan ko so manga poso o madakel a taw amay ka pekibinasa aken seka sii ko manga nasiyon sii ko manga inged a di ngka katawan.
Kibengang ko madakel a taw so penggolaolaan ko reka na tanto a penga aalek so manga dato iran sabap reka amay ka ikolat aken so pedang aken sii ko kamamasaan iran. Sii ko gawii a kakeolog ka na da a rintas o kapenanabada ko oman i isa kiran pantag ko kaoyagoyag iran.
Ka giyai i pitero o Lebi a Maporo a Tohan Nggobaten ka a pedang o dato sa Babilon.
Pemakibono aken so langon o manga taw ngka ko pedang o manga babager a sondaro a so lebi a mawaraw ko langon a nasiyon. Pelaslasen iran so ipepagambog a Misir na palaya den kebinasa so manga taw niyan.
Mbinasaan aken so langon o manga pangangayamen ka sii ko kilid o manga ala a ig di den ai kesikar o manga ai a manosiya aya pen o ba kapelapoti o manga ai o manga ayam.
Oriyan iyan na pekalintaden aken so manga ig ka na pekatogaan ko a datar o lana so manga lawasaig ka a tig o Lebi a Maporo a Tohan.
Na amay ka laslasen ko so inged a Misir na da den a kelamba ko langon taman a matatago on amay ka binasaan ko so langon a kibabaling on na kekilala iran a saken so Allah.
Giyai i ipelendag o manga taw a ipendiyaga iran sa Misir. Ipelendag ai o manga babay a kibabaling ko manga nasiyon sabap sa Misir ago so langon o manga taw niyan a tig o Lebi a Maporo a Tohan.
Sii ko ikasapolo ago lima gawii ko paganay a olanolan ko ikasapolo ago dowa ragon ko kabibiyag ami na pitero raken o Allah a
Wata o manosiya ndidiyagawi ngka so madakel a manga taw sa Misir ka ipelebad siran a rakes o ped a manga ala i kapaar a manga nasiyon sii ko kaden o miyamatay a kirakes ko siran oto a pegologen ko galebo.
Pitero raken o Allah a
Wata o manosiya pakimbitiyarai ka ko manga bangsa ngka na teroa ngka kiran a Amay ka witan aken sa katidawa so inged na toro so manga taw ron sa sirino.
Na amay ka mailay niyan a pepekadaseg den so manga ridoay na pekaonin iyan so bogiyong a aya niyan den kapekaiktiyara ko manga taw.
Na apiya antawaa i makaneg ko oni o bogiyong ago di niyan tagoon sa ginawa so lalangan na o mabono a pedang na sekaniyan bo i kesenditan ko kiyapatay niyan.
Kagiya miyaneg iyan so oni o bogiyong ogaid na da niyan tagoa sa ginawa na mipembalogo niyan so kiyapatay niyan. O piyakaiktiyar iyan a ginawa niyan na kesabet o kowan a niyawa niyan.
Ogaid na o mailay o sirino so manga ridoay a pepekaantap kiran ago da niyan pakaoniya so bogiyong sa kapakaiktiyara niyan ko manga taw na pekaoma so manga ridoay na mbonoon iran angkoto a manga baradosa ogaid na aya sekatan ko ko kiyapatay iran na so sirino.
Na wata o manosiya initoro aken seka a sirino ko manga taw sa Israil. Kagiya ka maoto na pamakinga ngka so peteroon ko reka na teroa ngka ini a ipelalang kiran.
Amay ka peteroon ko ko marata a taw a Hey marata a taw mataan a petay ka na o di ngka sekaniyan lalangi sa katalikodi niyan ko marata a olaola niyan na petay angkoto a marata a taw a madodosa pen na seka i sekatan ko ko kiyapatay niyan.
Ogaid na o kiyalalangi ngka so baradosa sa katalikodi niyan ko olaola niyan a marata na da niyan bo ini talikodi na matay sekaniyan a madodosa pen ogaid na miyasabet ka a niyawa ngka.
Wata o manosiya teroa ngka ko manga taw sa Israil a Aya di niyo dii teroon na Mipepened rekami so manga sala ami ago manga dosa mi a iperakowag rekami. Andamanaya den i kakeoyag ami?
Na teroa ngka kiran a Mataan ko kaooyagoyag aken a tig o Lebi a Maporo a Tohan ka kena a ba aken ikasosoat so kapepatay o marata a taw. Aya kabaya aken na giya kapegalina o baradosa ko olaola niyan ago maoyag. Panalikod kano! Panalikodi niyo so manga rarata a olaola niyo hey manga taw sa Israil! Ino kano pekipatay?
Na wata o manosiya teroa ngka ko manga bangsa ngka a So manga oontol a manga galebek o maontol a taw na di on pekasabet o pegongkir sekaniyan na so kamarataan o marata a taw na kena a ba niyan ikeoteng o talikodi niyan ai. Na o madosa so maontol a taw na so kapagiinontolan iyan gowani na kena a ba niyan ikeoyag.
O teroa ko ko maontol a taw a mataan a keoyag sekaniyan na oriyan iyan na o sanai niyan so kaontol iyan ago mbaradosa na da den a ba tedemi ko manga oontol a galebek iyan ipetay niyan so kamarataan a pinggolaola niyan
Na o teroa ko ko marata a taw a mataan a petay sekaniyan ogaid na o geneki niyan so di niyan dii kambaradosa ago nggolaola sa matito ago ontol
Opama ka kasowin iyan so inisanda on ago so miyapamekew niyan ago ipaginetaw niyan so manga kokoman a pepangoyag ago di penggolaola sa marata na mataan a keoyag sekaniyan ago di petay.
Da den a tedeman ko manga dosa niyan minggolaola sekaniyan sa matito ago ontol na mataan a keoyag sekaniyan.
Ogaid na aya dii teroon o bangsa ngka na Kena a ba ontol so okitokit o Kadnan. Ogaid na so okitokit iran i kena a ba ontol.
O geneki o maontol so kapagiinontolan iyan ago mbaradosa den na ipetay niyan ai.
Ogaid na o geneki o marata a taw so di niyan dii kambaradosa ago nggolaola sa ontol ago matito na ikeoyag iyan ai.
Ogaid na di niyo dii teroon hey manga Israil a Kena a ba ontol so okitokit o Kadnan. Na ikokom aken ko oman i isa rekano so mapapatot ko okitokit iyan.
Sii ko ikalima gawii ko ikasapolo olan ko ikasapolo ago dowa ragon ko kabibiyag ami na miyakaoma raken so sakataw a mama a miyakapalagoy a poon sa Yarosalim na pitero iyan raken a Tiyaban so siti!
Sii ko kagagawii ko da niyan raken pen kapakaoma na siko ako o lima o Allah na pikas iyan so dila aken kaan mada so kapepengaw aken ago an aken mimbitiyarai so mama ko kapakaoma niyan.
Samaoto na minisampay raken so katero o Allah a
Wata o manosiya so manga taw a kibabaling ko kiyabinasaan a manga siti sa Israil na lalayon iran dii teroon a So Ibraham na sasakataw a mama apiya pen oto na miyatangan iyan so dalem a inged. Ogaid na madakel tano den imanto na mataan a imbegay rektano so lopa a kawali tano.
Kagiya ka maoto na teroa ngka kiran a Giyai i pitero o Lebi a Maporo a Tohan Ba aya kapipikira niyo ron na ketangan iyo so lopa apiya pen pekan kano sa sapo a aden pen a rogo on ago pepamanimba kano sa manga barahala ago pepamamono kano sa manga taw?
Sasanaan iyo so manga pedang iyo di kano dii nggolaola sa piyakayaya na dii sinaan o oman i isa rekano so karoma o siringan iyan na ketangan iyo bes so lopa?
Teroa ngka kiran a Giyai i pitero o Lebi a Maporo a Tohan Mataan ko kaooyagoyag aken ka so siran oto a kibabaling ko kiyabinasaan a manga siti na pemonoon a pedang na so kibabaling ko manga pangomaan na pekipangangan aken ko manga binatang na siran oto a matatago ko manga kota ago manga liyang na pematay a paniyakit.
Mbalowin ko so inged a ilang baden a disirto na kepos so ipepagambog iran a kapaar. So manga kapalawan sa Israil na pembaloy a mitataog a kaden a da den a ba on magokit
Na giyoto a ketokawan iran a saken so Allah amay ka pagilangen aken so inged sabap ko langon o piyakasisingay a olaola iran.
Na pitero raken o Allah a Wata o manosiya so bangsa ngka a manga taw na pepemagantaan ka iran sii ko obay o manga pangeleban o siti ago sii ko pintoan o manga walay iran a tig o oman i isa ko ped iyan a Itano roo! Pemakinegen tano so nabi a mapetero iyan rektano so katero a miyakapoon ko Allah!
Na pepamanong siran reka a datar o kalilid a pesowaan iran na pemangontod siran ko hadapan ka sa kapamakinega iran ko manga katero o ka ogaid na di iran ai ipenggolalan. Pepeyagen o manga ngari iran so kapekebabayai ran raken ogaid na aya masisingayo o poso iran na kena a ba ontol a kapamantiyari.
Sii kiran na datar ka bo o dii magidaida ko kababaya a mapiya i sowara ago mapasang i kambobonibonian. Pekeneg iran so manga katero o ka ogaid na di iran ipenggolalan.
Na pitero raken o Allah a
Wata o manosiya alamat ka sa isiksa ko manga pananagikor a so manga olowan sa Israil. Teroa ngka kiran a Giyai i pitero o Lebi a Maporo a Tohan Kemorkaan kano a manga pananagikor sa Israil a aya bo a pekibiren iyo na giya ginawa niyo! Ba di aya atastanggongan iyo na so kapetegikora niyo ko manga bilibili?
Pesombaliin iyo so lebi a mapiya ko manga bilibili na peken iyo so kalemboan on ago ndiditar kano sa pimbaalan a bombol iran ogaid na kena a ba niyo siran pepakakana!
Da niyo pamakabagera so manga lolobay ago da niyo pamalongi so pepanga sasakit aya pen o ba niyo pamabeda so piyanga papalian kiran. Da niyo pamalingen so miyanga dadadag aya pen o ba niyo mbabanoga so miyanga ada ka kapangarasi ago masarangit a kiyandatoi niyo kiran.
Na kagiya da a ba tomatagikor ko manga bilibili na miniparak siran na mimbaloy siran a penganganen o manga iila a binatang.
Miyakambelabelag so manga bilibili aken ko manga kapalawan ago sii ko oman i maporo a bobongan. Miniparak siran ko dalem o doniya ogaid na da den a ba kiran mimbabanog.
Kagiya ka maoto hey manga pananagikor na pakinega niyo so katero o Allah
Mataan ko kaooyagoyag aken a tig o Lebi a Maporo a Tohan ka sabap sa da a tomatagikor ko manga bilibili aken na miyapamatay siran ago piyangangan o oman i maila a binatang. Na da mbabanoga o manga pananagikor aken ko manga bilibili aken ka kikibiren iran baden a manga ginawa iran a kena a ba so talon aken.
Kagiya ka maoto manga pananagikor na pakinega niyo so katero o Allah.
Giyai i pitero o Lebi a Maporo a Tohan Peridoon ko sekano a manga pananagikor na pakipembalogo aken rekano so miyasowasowa o manga bilibili aken. Pekigenekan ko rekano so kapetegikora niyo ko talon kaan iyo di den mapekakan a manga ginawa niyo. Pagagaon ko so manga bilibili aken ko manga ngari iyo kaan di niyo siran den kekan.
Ka giyai i pitero o Lebi a Maporo a Tohan Saken den i pembabanog ko manga bilibili aken ago kibiren ko siran
A datar o kapekibira o pananagikor ko manga bilibili niyan a miniparak a miyanga titimo den. Kowaan ko siran a poon ko langon o manga darpa a ron siran miniparak sii sangkoto a domadatem ago maliboteng a gawii.
Pengowaan ko siran a poon ko manga nasiyon na timoon ko ago pagowiten ko siran ko kawali iran a lopa. Pakipenateban ko kiran so manga palaw sa Israil sii ko obay o manga lawasaig ago sii ko langon o pagingedingedan ko inged.
Pemakaken aken siran ko manga lombay a pananateba sii ko manga poporo a palaw sa Israil. Roo siran pepekaiga sii ko manga pipiya a darpa na pepekakan siran ko manga lombay a pananateba sii ko manga kapalawan sa Israil.
Giya den a ginawa ko i tegikor ko manga bilibili aken na pemakaigaan aken siran a lomilintad a tig o Lebi a Maporo a Tohan.
Pembabanogen ko so miyada kiran na imbaling aken so miyanga dadadag. Pamabeden ko so kikapapalian na pemakabageren ko so manga lolobay ogaid na so manga kaolit ago so manga babager na mbinasaan ko. Tegikoren ko so talon ko kaontol.
Na makapantag rekano a talon aken na giyai i pitero o Lebi a Maporo a Tohan Kokomen ko so oman i isa rekano na isibay aken so manga pipiya ko manga rarata so manga bilibili ko manga kambing.
Ba niyo di kesoaten so kapepekapanateb iyo ko lebi a mapiya a pananateba? Ba kailangan pen a pelomegen iyo so lamba a manga pananateba? Ba niyo di kesoaten so kapeginoma iyo ko malingaw a ig? Ba kailangan pen a pelebogan iyo so lamba on?
Aya bo a miyalamba a kapenateban o talon aken na so miyalomeg iyo na aya bo a keinoman iran na so ig a libog iyo a ai.
Kagiya ka maoto na giyai i pitero o Lebi a Maporo a Tohan sii rekano Pakapesibayaan so kaolit a manga bilibili ago so manga pagti.
Ka sekano a manga kaolit na ipesomag iyo a waga ago pendesengen iyo ago pesidongen so langon o manga lolobay a bilibili taman sa midendeg iyo siran roo sa mawatan.
Sabap roo na penabangan ko so manga bilibili aken na di siran den pengarasiyan ago mbinasaan. Kokomen aken so oman i isa kiran na pakapesibayaan ko so manga pipiya ago so manga rarata.
Na pakipegolowanan ko siran sa isa bo a pananagikor a so oripen aken a si Daod. Kibiren iyan siran na pembaloy sekaniyan a pananagikor iran.
Saken a so Allah i pembaloy a Tohan iran na so oripen aken a Daod i makapendato kiran. Saken a so Allah i mitero sii.
Magembaal ako sa kapasadan mipantag kiran a pembegay kiran sa kalilintad. Na pemakaawaan ko so manga iila a binatang ko inged kaan makakaden so manga pagtaw aken ko mitataog a kaden ago pepekatorog ko manga kalasan sa da a ba kiran pekabinasa
Perakmatan ko siran ago so manga darpa a makalilibet ko soti a bobongan aken. Na pepakaoranen aken ko mosim a pangoran na pepekarakmat kiran angkai a oran.
Pemangonga so manga kayo na pagodaren so lopa sa madakel a manga pereperan na makapeginetaw siran a malilinding sii ko inged iran. Amay ka miyapotol aken so manga potaw ko kokoong iran ago miyapokas aken siran ko lima o pepangongoripen kiran na ketokawan iran a saken so Allah.
Di siran den petebanan o ped a manga nasiyon aya pen o ba siran mapangangan o manga iila a binatang. Makapeginetaw siran a malilinding na da den a ba kiran makapengangalek.
Mbegan siran sa lopa a kababantogan so kapegodara on na di siran den keoma a kaor aya pen o ba siran masodi o ped a manga nasiyon.
Samaoto na ketokawan iran den a saken a so Allah a Tohan iran na mipageepeda iran na siran a so manga taw sa Israil na aya manga pagtaw aken a tig o Lebi a Maporo a Tohan.
Na pitero raken o Allah a
Wata o manosiya sangor ka sa Palaw a Sair na alamata ngka so isiksa ko manga taw ron.
Teroa ngka a Giyai i pitero o Lebi a Maporo a Tohan Peridoon ko seka hey Palaw a Sair na mbeteren ko a lima ko sii reka na mbalowin ko seka a miyalaslas sa tarotop.
Nggebaan ko so manga siti ngka na pembaloy ka a mitataog a kaden.
Andang den so kariridoa ngka ko manga taw sa Israil na piyalad ka siran ko kapepamonoa kiran a pedang sii ko masa a kamomoralai kiran sii ko a masa a ketamanan so kapendanega kiran. so kapendanega kiran.
Kagiya ka maoto na mataan ko kaooyagoyag aken a tig o Lebi a Maporo a Tohan ka peladen ko seka ko kapamono na selobaan ka o kapamono kagiya kena a ba ngka pekegowaden so kapamono na selobaan ka o kapamono.
Mbalowin ko so Palaw a Sair a ilang baden a mitataog a kaden na potolen ko so pepekaokit on ago so pekesoy ron somong.
Penoon ko a miyamatay so manga kapalawan ka so siran oto a pemonoon a pedang na penga ooteng ko manga bobongan ka ago sii ko manga balintad ka ago sii ko manga baogan.
Mbalowin ko seka a mitataog a kaden sa taman sa pakataman na di den kebalingan so pagingedingedan ka. Sa masa oto na ketokawan iyo a saken so Allah.
Pitero o ka a Giya Israil ago giya Yodah ago so manga inged on na rek aken na ketangan aken apiya pen ndodon ako a so Allah.
Sabap roo na mataan ko kaooyaoyag aken a so Lebi a Maporo a Tohan ka imbadal aken reka so mapapatot ko rarangit ka ago so kariit a ininggolalan ka ko kipekegowaden ka ko manga pagtaw aken. Na pekitokawan aken kiran a ginawa ko amay ka idaneg aken reka so inikidia ngka kiran.
Samaoto na ketokawan ka a saken a so Allah na miyaneg aken bes so langon a ipegitowito o ka ko manga palaw sa Israil. Ka pitero o ka a Miyalaslas siran den na miyapalad siran raken den a pelameden ko!
Sii ko kiyateroa ngka sii na piyagambogan ako ngka na madakel a miyatero o ka a marata makapantag raken na miyaneg aken ai.
Na giyai i pitero o Lebi a Maporo a Tohan Mababaya so dalem a doniya amay ka pelaslasen ko seka.
Na pitero o Allah a Wata o manosiya alamat ka makapantag ko manga palaw sa Israil na teroa ngka a Hey manga palaw sa Israil pamakinega niyo so katero o Allah!
Giyai i pitero o Lebi a Maporo a Tohan Piyagongatongat kano o manga ridoay niyo a tig iran a Na apiya so andang a manga poporo a darpa na miyakewali ami.
Kagiya ka maoto wata o manosiya na alamat ka na teroa ngka ko manga palaw sa Israil a Siyondolan kano o manga ridoay niyo ko mbalabala rekano na inagaw kano iran na matatangan kano imanto o ped a manga nasiyon. Pepegongatongaten kano ago pepamagantaan o manga taw.
Kagiya ka maoto na pamakinega niyo so pitero o Lebi a Maporo a Tohan ko manga palaw ago manga bobongan so manga lawasaig ago manga balintad ago so miyanga bibinasa a darpa ago so kiyaawaan a manga siti a pitebanan ago piyagongatongat o ped a manga nasiyon a lomilibet rekano.
Ka giyai i pitero o Lebi a Maporo a Tohan Sabap ko somosokeyaw a kapepanaod aken na peridoon ko so ped a manga nasiyon a ba bo labaw ron so dalem a Idomiya ka miyaagaw iran so lopa aken sa tanto iran a kasosonor ago kasodi kaan iran matangan ago mateban so manga pananateba on.
Kagiya ka maoto na alamat ka makapantag ko inged a Israil na teroa ngka ko manga palaw ron ago manga bobongan ago sii ko manga lawasaig ago manga balintad a Giyai i pitero o Lebi a Maporo a Tohan Mitero ako sii ko kapepanaod aken a rakes o rarangit aken sabap ko kiyarasay niyo ko di rekano dii kasodia o manga nasiyon.
Na giyai i pitero o Lebi a Maporo a Tohan Inibayaw aken a lima ko na inisepa aken a so melilibeta rekano a manga nasiyon na mapesodi mambo.
Ogaid na pemangetoan so manga palaw sa Israil sa marimpoong a manga kayo a pepamangonga para rekano a manga pagtaw aken a Israil ka di ini matey na pembabaling kano!
Ka tatagoon ko sekano sa ginawa na pagogopan ko sekano. Pendadon ago seodan so lopa iyo.
Pekadakelen ko sekano a manga pagtaw aken a Israil pekakaden kano ko manga siti na mbangonen iyo peroman so miyanga gegeba.
Pakapendakelen ko so manga taw ago so manga ayam na kebabad kano ago tanto a pendakel. Pekakadenen ko sekano roo a datar o miyaona a kapakambebetad iyo ron na pakapetegompiyaan ko sekano a lawan pen gowani. Samaoto na kekilala niyo a saken so Allah.
Pakapendalakaon ko sekano peroman sii ko lopa iyo hey manga pagtaw aken a Israil. Tenganen iyo ago mapekewali niyo so lopa na di kano niyan den pekowaan sa manga wata.
Giyai i pitero o Lebi a Maporo a Tohan Aya dii teroon o ped a manga nasiyon na giya Israil na lopa a pepelamed ko manga taw ago pekowaan iyan so nasiyon iyo sa manga wata.
Ogaid na ipoon imanto na di niyan den pelameden so manga taw aya pen o ba niyan kowai so nasiyon iyo sa manga wata a tig o Lebi a Maporo a Tohan.
Di den keneg o inged iyo so kapegongatongata on o ped a manga nasiyon aya pen o ba ini sodia o manga taw na di niyan den pekioteng so nasiyon iyo a tig o Lebi a Maporo a Tohan.
Kiyapetan ako o Allah na nggolalan ko Roh iyan na inowit ako niyan ko lembak o balintad a mapepeno a manga tolan.
Piyakapagenebeneb ako niyan roo na tanto a madakel a miyailay aken on a manga tolan a miyamangibaraser ko lopa ko balintad na tanto siran a miyagango.
Na pitero iyan raken a Wata o manosiya ba keoyag pen angkai a manga tolan? Somimbag ako a Hey Lebi a Maporo a Tohan seka bo i matao sii.
Pitero iyan raken a Alamat ka mipantag sangkai a manga tolan na teroa ngka kiran a Hey miyagango a manga tolan pamakinega niyo so katero o Allah!
Ka giyai i pitero o Lebi a Maporo a Tohan sii rekano a manga tolan Pekasoledan ko sekano sa napas na penga ooyag kano.
Tegoan ko sekano sa manga ogat ago sapo na penditaran ko sekano sa kobal. Ndaleman ko sekano sa napas na penga ooyag kano. Mandiyadi na ketokawan iyo a saken so Allah.
Sabap san na miyalamat ako ka inisogo raken. Na sii ko di aken pen dii katero na miyakaneg ako sa garokot na miyakakekampeta so manga tolan a so oman i tolan ko asal a tolan iyan.
Sii ko di aken sii dii kambantayi na siyapengan siran sa manga ogat ago sapo na liyapisan ai sa kobal ogaid na da pen a napas iran.
Na pitero raken o Tohan a Wata o manosiya alamat ka ko ndo na teroa ngka on a Giyai i pitero o Lebi a Maporo a Tohan Song ka sii hey ndo a poon ko pat a pekepoonan o ndo na samber ka sangkai a manga badan kaan siran maoyag peroman!
Mandiyadi na inialamat aken so inisogo iyan raken na miyakasoled kiran so napas na miyaoyag siran ago miyamanindeg a tanto siran a madakel a manga sondaro.
Na pitero iyan raken a Wata o manosiya giyangkai a manga tolan na so den so langon o manga taw sa Israil. Di iran dii teroon a Miyagango den so manga tolan ami na miyada den so arap ami na da den a ba mi bobolos.
Kagiya ka maoto na alamat ka na teroa ngka kiran a Giyai i pitero o Lebi a Maporo a Tohan Hey manga pagtaw aken pelekaan ko so manga kobor iyo na pekagemaon ko sekano ron na ikesoy aken sekano ko inged a Israil.
Amay ka pilelekaan ko so manga kobor iyo ago piyakagemaw aken sekano ron na ketokawan iyo hey manga pagtaw aken a saken so Allah.
Ndalemen ko rekano so Roh aken na keoyag kano na pekakadenen ko sekano ko rek iyo a inged. Samaoto na ketokawan iyo a saken a so Allah i mitero sii ago miyanggolaola ko den a tig o Lebi a Maporo a Tohan.
Minisampay raken peman so katero o Allah a tig iyan a
Wata o manosiya kowa ka sa giyoray na soraten ka on a So ndatoan a Yodah. Na kowa ka sa isa pen a giyoray na soraten ka on a So ndatoan a Israil.
Na pakaperakesa ngka siran komemes.
Amay ka isean ka o manga bangsa ngka a Ba ngka rekami di mapetero o antonaa i maana ini?
Na teroa ngka kiran a Giyai i pitero o Lebi a Maporo a Tohan Kowaan ko so giyoray a toos sa Israil na itepi aken ko giyoray a toos sa Yodah na keisaisa siran sa lima ko.
Na sii ko kapegilaya o manga taw ko kakapetan ka a manga giyoray a piyanoratan ka
Na teroa ngka kiran a Giyai i pitero o Lebi a Maporo a Tohan Kowaan ko so manga taw sa Israil a poon ko manga nasiyon a kiyasongowan iran. Timoon ko siran sii ko mbalabala na pagowiten ko siran ko kawali iran a inged.
Mbalowin ko siran a satiman a nasiyon sii ko inged sii ko manga kapalawan sa Israil. Sasatiman bo a dato a pendato kiran langon na di siran den kebaloy a dowa a nasiyon aya pen o ba mabagi ko dowa a ndatoan.
Di iran den peseboan a ginawa iran ko piyakasisingay a manga barahala iran ago so langon a ped a manga sala iran. Pokasen ko siran ko langon a kambaradosa a olaola iran a ipetelikod iran raken na pelompiyowan ko siran pembaloy siran a manga pagtaw aken na pembaloy ako a Tohan iran.
So oripen aken a si Daod i pendato kiran na sasatiman bo a tegikor kiran. Ipaginetaw iran so manga kokoman aken na penanggilaan iran o ba iran di matoman so manga sogoan aken.
Mbaling siran ko lopa a biyalingan o manga apo iran a so lopa a inibegay aken ko oripen aken a si Yakob. Roo siran mbaling ago so langon a kebabadan kiran sa dayon sa dayon na so oripen aken a si Daod na aya kiran pendato sa taman sa pakataman.
Magembaal ako sa kapasadan a kalilintad mipantag kiran giyai na da a kaposan iyan a kapasadan. Pakapembekenen ko ago pakapendakelen ko siran na tegoon ko so Timplo aken sii kiran sa taman sa pakataman.
Keden ako kiran pembaloy ako a tohan iran na pembaloy siran a manga pagtaw aken.
Na pitero raken o Allah a
Wata o manosiya alamata ngka so isiksa ki Gog a so maporo a pangolo sa Misik ago Tobal sii sa inged a Magog
Na teroa ngka rekaniyan a Giyai i pitero o Lebi a Maporo a Tohan Peridoon ko seka hey Gog a so maporo a pangolo sa Misik ago Tobal!
Pekatalikoden ko seka na tegoan ko sa manga banowit so baka a ka ago tondaan ko seka sa liyo a rakes o langon o manga sondaro ngka ago so manga koda a ka ago manga komokoda a kigogomaan siran langon a tanto siran a madakel a kiaawid sa manga kelong ago manga pedang.
Aden a ped ka a manga mama a poon sa Pirsiya Itiyopiya ago giya Libiya a langon siran kekelong ago magiilmit.
Ped ka mambo so langon o manga sondaro a poon sa inged a Gomir ago Bit Togarmah roo sa mawatan sa pagotaraan a rakes o manga mama a poon ko madakel a ped a manga nasiyon.
Na tiyagar ka! Lalayon ka den titiyagar a rakes o langon o manga sondaro a mitimotimo reka na pagolowani ngka siran.
Oriyan o madakel a ragon na sogoon ko seka sa kapakipetidawa a ka. Sii ko kaposan o manga ragon na sondolan ka so inged a miyakaasal ko oriyan o kiyatidawa. So manga taw ron na miyatimo a poon ko madakel a nasiyon na piyangowit sii ko manga palaw sa Israil a miyatey den a kaaawaan ago mitataog a kaden na langon siran roo pepeginetaw a lomilintad.
Seka ago so langon o manga sondaro ngka ago so madakel a nasiyon a ped ka na sondol kano a pepegabanti a datar o barat a datar o gabon a pekisapeng ko lopa.
Na giyai i pitero o Allah ki Gog Sii sangkoto a masa na makapemikir ka sa kadiyat a marata.
Peteroon ka a Song ako ko lopa a kena a ba kokotaan so manga inged on. Sondolan ko so manga taw a lomilintad a pepeginetaw a makasasarig sii ko manga inged a da a ba iran pangeleban o di na tatanggalen a manga gimowa.
Nggobaten ko ago petebanan angkoto a manga inged a mabibinasa gowani a babalingan imanto o manga taw a piyanimo a poon ko manga nasiyon. Pagagaon ko roo so manga tamok iran ka madakel a manga ayam ago manga kakawasaan a miyapantiyari angkoto a manga taw a mababaling ko lembak o doniya.
Ogaid na so manga taw sa Siba ago giya Didan ago so manga padagang sa Tarsis ago so langon a manga inged a di iran dii ndagangan na ipagise iran reka a Antawaa ka bes a peteban kiran? Ba ngka tinimo so madakel a manga sondaro ngka ka pemanekew kano kiran ago pengowa ko pirak ago bolawan iran ago pengawid ko manga ayam ago tamok iran ago pengagaw ko mala a kakawasaan?
Kagiya ka maoto wata o manosiya na alamat ka na teroa ngka ki Gog a Giyai i pitero o Lebi a Maporo a Tohan Sii sangkoto a masa amay ka pepeginetaw a lomilintad so manga pagtaw aken a Israil na ketolikan ka ini na ngganat ka
Sa kapelalakaw ngka a poon ko mawatan a darpa a ka sa pagotaraan seka ago so madakel a nasiyon a ped ka a kikokoda siran langon a tanto a madakel a manga sondaro.
Sondolan ka so manga pagtaw aken a Israil a datar o gabon a pekisapeng ko lopa. Mapenggolaola ini hey Gog sii ko kaposan o manga gawii ka pekigobat aken reka so lopa aken kaan katokawi o manga nasiyon o antawa ako amay ka mapakiilay so kasosoti aken a nggolalan ko keolaola ngka sii ko kapegilaya iran on.
Giyai i pitero o Lebi a Maporo a Tohan Ba di seka so miyaaloy aken gowani ko miyanga oona a manga gawii a nggolalan ko manga oripen aken a manga nabi sa Israil? Sa masa oto na inalamat iran a pekigobat aken siran reka sii ko manga gawii a da pen mitalingoma.
Ogaid na sii ko gawii a kanggobata i Gog sa Israil a tig o Lebi a Maporo a Tohan na pemborngat so gani aken!
Ka sii ko kapepanaod aken ago so somosokeyaw a rarangit aken na peyagen ko imanto a sii sangkoto a gawii na tanto a mabager a kapelinoga ko inged a Israil.
So langon o manga baraniyawa so langon o manga seda sa ragat so manga papanok sa kawang so manga binatang sa kalasan so manga pemanola ko lopa a rakes o langon a taw sa doniya na penanabaden ko kamamasaan aken. Penga tetempag so manga palaw pemangitobak so manga pampang na penga ooteng ko lopa so oman i pangeleban.
Sogoan ko sa pedang si Gog sii ko langon a kapalawan aken a tig o Lebi a Maporo a Tohan na pemagonaya tidawa so manga sondaro niyan.
Siksaan ko sekaniyan a doong ago so kapekatogaa ko rogo pekioranan aken sekaniyan ago so manga sondaro niyan ago so madakel a nasiyon a ped iyan sa mabager a oran manga ilo ago pekerab a sandawa.
Na pitero o Allah a Wata o manosiya alamat ka sa ipemorala ki Gog na teroa ngka on a Giyai i pitero o Lebi a Maporo a Tohan Peridoon ko seka hey Gog a so maporo a pangolo sa Misik ago Tobal!
Pekasangoren ko seka sa bago a pagantapan na pekalalakaon ko seka a poon ko mawatan a darpa sa pagotaraan taman sa maoma ngka so manga palaw sa Israil.
Mandiyadi na popoken ko so pana a ka ko diwang a lima ngka na keolog so manga gasa a ka ko kawanan a lima ngka.
Na petay ka sii ko manga kapalawan sa Israil seka ago so langon o manga sondaro ngka ago so manga nasiyon a ped ka. Imbegay aken sekano a pangenengken o langon a pitibarangan a papanok a pepegdas sa sapo ago sii ko manga iila a binatang.
Penga ooteng kano a miyamatay sii ko madaya a kalopaan.
Na pekioranan aken sa apoy a Magog ago sii ko langon a kibabaling a somasana ko manga kilid a ragat na ketokawan iran a saken so Allah.
Pekikilala ko so soti a Ingaran aken ko manga pagtaw aken a Israil. Di aken den peparon a ba mapakaito so soti a Ingaran aken. Samaoto na ketokawan o manga nasiyon a saken a so Allah i Soti a Tohan o Israil.
Pitero o Lebi a Maporo a Tohan Pekatalingoma den so gawii a miyatero aken mataan a itoman den ai!
Oriyan iyan na peliliyo so kibabaling ko manga siti sa Israil na pengowaan iran so manga gomaan a so maito ago mala a manga kelong so manga pana ago manga gasa so manga baston sa katidawa ago so manga bangkaw na pagosaren iran ai a itagon sii ko soled o pito ragon.
Di iran den kailangan a penimo siran sa manga itagon ko pangomaan o di na pemata sa kayo ko kalasan ka aya ipagitagon iran na giyangkai a manga gomaan. Petebanan iran so siran oto a miteban kiran na pagagawan iran so miyangagaw kiran a tig o Lebi a Maporo a Tohan.
Sii sangkoto a gawii na somenggay ako sa darpa sii sa Israil a pelebangan ki Gog ago so tanto a madakel a manga sondaro niyan. Matatago ini sii sa sedepan o Maatay a Ragat sii ko Balintad o dii Melalalag na kealangan angkai a pelebengan so pegokitan o dii melalalag na mbetowan iran ai sa Balintad o manga Sondaro i Gog.
Pito olan a kipelelebengen kiran langon o manga taw sa Israil kaan iran kalompiyowi so lopa.
So langon o manga taw ko inged na magogop ko kipelelebengen kiran na kebantogan siran sangkoto a gawii a kiyapakataban aken a tig o Lebi a Maporo a Tohan.
Sii ko kiyapopos o pito olan na pemili siran sa manga mama a makapegenebeneb ko dalem a inged a dii mbabanog ago pelelebeng ko miyalamba a manga bangkay a ndodoo pen ko liyawaw o lopa kaan kalompiyowi
Sii ko kapegenebeneb iran on na oman makailay so isa kiran sa tolan na tegoan iyan sa toos on so kilid o tolan kaan mailay o dii mangalot sa lebeng ago mawit iran ko Balintad o manga Sondaro i Gog sa kipelebengen iran on.
Na nggolalan sii na kelompiyowan iran so lopa.
Na seka hey wata o manosiya na giyai i pitero o Lebi a Maporo a Tohan Talowi ngka so langon o manga papanok ago manga iila a binatang na teroa ngka kiran a Timotimo kano na song kano sii a poon ko mbalabala sii ko pekorbanen a petiyagaren aken para rekano a so mala a kapenombali sii ko manga palaw sa Israil! Na roo kano pekakan sa sapo ago pekainom sa rogo.
Pekakan kano sa sapo o manga sondaro ago pekainom kano ko rogo o manga dato ko doniya a langon siran piyanombali a datar o manga mandangan manga bilibili manga kambing ago manga sapi a piyanga oolitan a manga ayam a poon sa Basan.
Ken kano sa sibo taman sa manga oosog kano ago maginom kano sa rogo taman sa manga bebereg kano sii ko kapenombali a petiyagaren ko rekano.
Penga oosog kano sii ko pekikanan ko rekano ko manga koda ago so kikokoda on so manga wawaraw a mama ago so pitibarangan a manga sondaro a tig o Lebi a Maporo a Tohan.
Pitero o Allah a Pekiilay aken so bantogan aken sii ko manga nasiyon na keilay o langon o manga nasiyon so inidaneg aken kiran ko kinitanaan ko kiran ko bager aken.
Ipoon sangkoto a gawii na kekilala o manga taw sa Israil a saken so Allah a Tohan iran.
Na ketokawan o manga nasiyon a aya sabap a kinitaogen ko manga taw sa Israil na so kadostaan iran ka inongkir ako iran. Sabap sii na tiyalikodan aken siran na piyakitaban aken siran ko manga ridoay iran na langon siran miyapamono ko katidawa.
Sii ko ikadowa polo ago lima ragon ko kabibiyag ami ko ikasapolo gawii ko paganay a olanolan a giyoto so ikasapolo ago pat ragon ko oriyan o kiyatabana ko siti a Yarosalim na sii den sangkoto a gawii na kiyapetan ako o Allah na inowit ako niyan roo.
Na sii ko pangingilain o Tohan na inowit ako niyan ko inged a Israil na inibetad ako niyan ko miyakaporoporo a palaw na sii sa tampar sa pagabagatan on na miyailay aken so mapoporon a manga walay a lagid sa paras o siti.
Inowit ako niyan roo na miyailay aken so isa a mama a pekindat so paras iyan a lagid o tombaga. Tomitindeg sekaniyan sii ko gimowa a komakapet sa tali a sotra ago panakes.
Na pitero iyan raken a Wata o manosiya segipa ka den! Pamakinega ngka piyapiya ago tanodi ngka so langon taman a pekiilay aken reka ka miyawit ka sii kaan aken reka ini mapakiilay. Na panotola ngka ko manga taw sa Israil so langon taman a keilay ngka.
Miyailay aken a aden a pangeleban a mililibet ko darpa a katatagoan ko Timplo. So panakes a kakapetan o mama na telo ka mitros a katas iyan na tiyakes iyan so pangeleban na telo ka mitros a kakapal iyan ago telo ka mitros a kaporo iyan.
Oriyan iyan na somiyong sekaniyan ko gimowa o pangeleban a somasangor sa sebangan. Miyanik sekaniyan ko towak on na tiyakes iyan so penggaka iyan na telo ka mitros a kaolad iyan.
Sii ko onaan o penggaka na aden a okita on a aden a tetelo a rowang on o manga gordiya ko mbala a kilid iyan. Oman i rowang na sokesoker a telo ka mitros so oman i kilid iyan na dowa ago tenga ka mitros a kakapal o manga keleb a miilet kiran. Sii ko onaan o manga rowang o manga gordiya na aden a okita on a telo ka mitros a katas iyan a ipesong ko rowang a somasangor ko Timplo.
Tiyakes iyan angkai a rowang
Na pat ka mitros a katas iyan na so itotokod on a manga polaos na isa ka mitros a kakapal iyan. Giyangkai a rowang a sii sa kaposan o okita na somasangor ko Timplo.

Oriyan iyan na tiyakes o mama so kaolad o pintoan o gimowa na lima ka mitros na aya kabelang o okita na nem ka mitros ago tenga.
Sii ko danga o oman i isa a rowang o gordiya na aden a mababa a pangeleban on a tenga sa mitros a kaporo iyan. Na sokesoker so manga rowang o gordiya a telo ka mitros so oman i kilid iyan.
Mandiyadi na tiyakes iyan so kawatan a ipoon ko likod ko isa a rowang taman ko likod o rowang ko pantag iyan na sapolo ago telo ka mitros.
Tiyakes iyan so kaolad o manga paras o langon a keleb sii ko mbalabala ko soled o okita taman ko rowang a makasasangor ko lamalama na telo polo ka mitros.
Aya kalendo o okita ipoon ko ipesoled ko gimowa taman ko kaposan iyan na dowa polo ago lima ka mitros.
Aden a maito a manga dirowasa sii ko makaliliyo a manga pangeleban o manga rowang ago sii pen ko manga pangeleban sii sa soled a miilet ko manga rowang. So manga keleb sa soled ko mbala a kilid o okita na ookiran sa manga kayo a korma.
Mandiyadi na inowit ako o mama ko makaliliyo a lamalama o Timplo. Aden a telo polo a manga rowang a ililibet ko lamalama ago makasasangor on a mikakampet siran ko pangeleban. Na sii ko danga iran na aden a darpa on a piyagatoran
A ililibet ko soled o lamalama. Giyangkai a makaliliyo a lamalama na mibababa a di so makasosoled a lamalama.
Mandiyadi na tiyakes iyan so kawatan a ipoon ko soled o gimowa o kabebaan a lamalama taman ko liyo o gimowa o makasosoled a lamalama na lima polo ka mitros.
Oriyan iyan na tiyakes iyan so katas ago so kabelang o gimowa o makaliliyo a lamalama a somasangor sa pagotaraan.
Aden mambo a telo a rowang on o gordiya ko mbala a kilid iyan a rakes o manga keleb a miilet kiran ago so rowang sa kaposan o okita na ndatadatar sa manga takes o gimowa a somasangor sa sebangan. Aya kalendo iyan na dowa polo ago lima ka mitros na aya kabelang iyan na sapolo ago telo ka mitros.
So manga dirowasa so rowang sa kaposan iyan ago so manga okir on a kayo a korma na datar sa kala o matatago ko gimowa a somasangor sa sebangan. Pito kerit a ipepanik ko gimowa na so rowang a makasasangor ko lamalama na matatago ko kaposan o okita on.
Aden a gimowa o makasosoled a lamalama a mipapantag sangkai a gimowa a somasangor sa pagotaraan. Na miyanakes so mama ipoon ko isa a gimowa taman ko pantag iyan na lima polo ka mitros.
Mandiyadi na inowit ako niyan sa tampar sa pagabagatan na miyailay aken so isa pen a gimowa a somasangor sa pagabagatan. Piyanakes iyan so manga keleb ago so manga rowang on na datar ini sa kapangaala o matatago ko ped a manga gimowa.
Aden a manga dirowasa o manga rowang ko okita angkai a gimowa a datar bo o manga ped. Aya kalendo o okita iyan na dowa polo ago lima ka mitros na aya kabelang iyan na sapolo ago telo ka mitros.
Pito kerit a ipepanik on na aden mambo a rowang ko kaposan o okita on a somasangor ko lamalama. So manga keleb ko mbala a kilid o okita na ookiran sa manga kayo a korma.
So makasosoled a lamalama na aden mambo a gimowa iyan a somasangor sa pagabagatan na tiyakes iyan so pageletan angkai a dowa a gimowa na lima polo ago isa ago tenga ka mitros.
Oriyan iyan na miyokit kami ko gimowa sa pagotaraan na inowit ako niyan ko makasosoled a lamalama na tiyakes iyan so gimowa iyan a somasangor sa pagotaraan na datar ai sa kala o manga ped.
So manga rowang o manga gordiya so rowang sa kaposan o okita on ago so manga keleb sa soled iyan na datar sa kapangaala o ped. Aden mambo a manga dirowasa o manga rowang ko okita on na aya katas iyan na dowa polo ago lima ka mitros na so kabelang iyan na sapolo ago telo ka mitros.
Oriyan iyan na inowit ako o mama ko rowang a aya kalaan a darpa ko Timplo a giyoto so Soti a Darpa. Tiyakes iyan so manga polaos ko mbala a kilid o gimowa na telo ka mitros so oman i kilid iyan.
Aya kaolad o gimowa na lima ka mitros na so manga pangeleban ko mbala a kilid iyan na dowa ago tenga ka mitros a kakapal iyan. Na tiyakes iyan angkai a kalaan a darpa ko Timplo na dowa polo ago isa ka mitros a katas iyan ago sapolo ago tenga ka mitros a kaolad iyan.
Mandiyadi na somiyoled sekaniyan ko makasosoled a rowang sa onaan o Soti a Darpa. Tiyakes iyan so manga polaos ko gimowa on na isa ka mitros a kakapal o oman i isa on. Aya kaolad o gimowa na telo ka mitros na so manga pangeleban sii ko mbala a kilid iyan na telo ago tenga ka mitros a kabelang iran.
Na tiyakes iyan so rowang na so katas iyan na sapolo ago tenga ka mitros a lagid mambo o kaolad iyan. Giyangkai a rowang na roo ko onaan o makaliliyo a rowang na pitero iyan raken a Giyai i Lebi a Soti a Darpa.
Oriyan iyan na tiyakes iyan so pangeleban o Timplo na telo ka mitros a kakapal iyan. Aden a mararantar a manga iito a rowang a mikakampet ko liyo o pangeleban a aya kaoled o oman i isa rowang na dowa ka mitros.
Giyangkoto a manga rowang na tetelo ka andana na so oman i andana niyan na telo polo a rowang on. Sii ko melilibeta ko manga pangeleban o Timplo na aden a domodogar on a ron mibebetad so manga dolog o manga rowang kaan ai di kigaang ko pangeleban o Timplo.
So ikadowa ago ikatelo ka andana o manga rowang a ililibet ko pangeleban o Timplo na maolad a di so andana ko kababaan iyan. Giyai na makaaayon ko kapepekaito o kakapal o pangeleban sii ko kapepekaporo iyan. Na aden a towak a ipepanik ko ikatelo ka andana a pepekaokit ko ikadowa ka andana.
Miyailay aken a aden a kaoonayan ko Timplo a ililibet on a ron mambo maoonay so manga rowang ko kilid iyan. Aya kaporo angkai a onayan na telo ka mitros.
Aya kakapal o makaliliyo a pangeleban o manga rowang sa kilid o Timplo na dowa ago tenga ka mitros. Na so madaya a darpa ko pageletan angkai a manga rowang
Ago so manga rowang a mikekampet ko pangeleban o makasosoled a lamalama na sapolo ago tenga ka mitros a kaolad iyan sii ko melilibeta ko Timplo.
Aden a dowa a pintoan a isoled ko manga rowang ko kilid o Timplo a poon ko darpa a ililibet kiran a aya kaolad iyan na dowa ago tenga ka mitros. So isa sangkai a pintoan na somasangor sa pagotaraan na so isa on na somasangor sa pagabagatan.
Sa tampar sa sedepan na aden a mala a walay ron a somasangor ko Timplo. Aya kabelang iyan na telo polo ago nem ago tenga ka mitros na aya katas iyan na pat polo ago pito ka mitros na aya kakapal o manga pangeleban iyan ko melilibeta on na dowa ago tenga ka mitros.
Na tiyakes o mama so Timplo na aya katas iyan na lima polo ka mitros. So lamalama o Timplo a rakes on so Walay ago so manga pangeleban iyan na lima polo ka mitros mambo a katas iyan.
Aya kaolad o lamalama o Timplo sa tampar sa sebangan a ped on so panempang o Timplo na lima polo ka mitros mambo.
Mandiyadi na tiyakes iyan so walay a somasangor ko lamalama sa sebangan o Timplo a ped on so manga pangeleban iyan na lima polo ka mitros mambo a katas iyan. So liyoliyowan a isoled ko Timplo so Soti a Darpa iyan ago so Lebi a Soti a Darpa
Na palaya lalapisan sa kayo a lagid mambo o manga pamalagen o maninit a manga dirowasa. So manga keleb ko soled o Timplo na lalapisan sa kayo sii sa kabebaan o manga dirowasa ago sii pen ko kaporoan iran.
Lalapisan mambo so keleb sii ko kaporoan o pintoan a isoled ko Lebi a Soti a Darpa. So langon o manga keleb ko soled o Timplo na ookiran
Sa manga malaikat ago manga kayo a korma. Aden a kayo a ipageelet ko oman i dowa a malaikat. So oman i malaikat na dowa i paras
So paras a manosiya na somasangor ko kayo a korma ko isa a kilid iyan na so paras a arimaw a somasangor ko kayo a korma sa sabala a kilid. Iookir ai ko langon o manga keleb sii ko soled o Timplo
Ipoon ko salasa taman ko poro o manga keleb a rakes on so manga keleb o Soti a Darpa.
So manga polaos ko mbala a kilid o gimowa a isoled ko Soti a Darpa na pat pasagi a sokesoker na sii ko danga o gimowa o Lebi a Soti a Darpa na aden a datar on sa paras
O aparan a pimbaalan a kayo. Aya kaporo iyan na isa ago tenga ka mitros ago isa ka mitros a kaolad ago katas iyan. So manga rogo niyan so itado niyan ago so manga kilid iyan na palaya den pimbaalan a kayo. Na pitero raken o mama a Giyai i lamisaan a matatago ko hadapan o Allah.
So pintoan o Soti a Darpa ago so pintoan o Lebi a Soti a Darpa na ndodowa silang
A dii makakekepa.
So manga pintoan o Soti a Darpa na ookiran sa manga malaikat ago manga kayo a korma a datar o inipangokir ko manga keleb. Na so panempang o liyoliyowan o Timplo na aden a iaatep on a kayo.
Oriyan iyan na inagak ako o mama sii sa tampar sa pagotaraan ko makaliliyo a lamalama. Na inowit ako niyan ko walay ko pantag o lamalama o Timplo ago pantag o makaliliyo a pangeleban sa tampar sa pagotaraan.
Giyangkai a walay a so pintoan iyan na somasangor sa pagotaraan na lima polo ago dowa ka mitros a katas iyan ago dowa polo ago nem ka mitros a kaolad iyan.
So isa on bagi na makasasangor ko sapolo ka mitros a kaolad iyan a darpa sii ko makasosoled a lamalama. Na so ped a bagi na makasasangor ko piyagatoran a darpa sii ko makaliliyo a lamalama. Telo ka andana angkai a dowa a bagi na makasasangora siran.
Sii ko danga o manga rowang na aden a okita on a lima ka mitros a kaolad iyan ago lima polo ago dowa ka mitros a katas iyan na so manga pintoan iran na somasangor sa pagotaraan.
So manga rowang ko ikadowa ago ikatelo ka andana na masimpit a di so manga rowang sii ko kababaan iran sabap ko kabelang o manga okita ko danga iran.
Sabap sa telo ka andana angkai a walay a da a manga polaos a itotokod on a datar o manga walay ko lamalama na so manga rowang ko ikadowa ago ikatelo ka andana na maito a di so manga rowang ko kababaan iran.
Sii sa liyo na aden a pangeleban on a idodorog ko manga rowang sii ko pageletan iran ago so makaliliyo a lamalama. Aya katas iyan na dowa polo ago lima ka mitros.
Giyangkai a pangeleban na iooman ko dowa polo ago nem ka mitros a katas o manga rowang a ipapantag ko makaliliyo a lamalama ka aya katas o manga rowang a somasangor ko timplo na lima polo ka mitros.
So manga rowang sa baba na aden a gimowa iyan sa tampar sa sebangan a isoled on a poon ko makaliliyo a lamalama.
Sii ko kilid o Timplo sa tampar sa pagabagatan na aden pen a dowa koyog a manga rowang on sa tampar sa pagabagatan o pangeleban a ipageelet ko makasosoled ago makaliliyo a manga lamalama.
Aden a okita sii ko pageletan angkai a dowa koyog a manga rowang na datar ini sa katas ago kaolad o manga rowang roo sa pagotaraan na ndatar siran sa takes ago manga gimowa.
Ka aden a pintoan a isoled ko manga rowang sii ko poonan o okita a idodorog ko pangeleban a mananaros sa tampar sa sebangan.
Mandiyadi na pitero raken o mama a Giyangkai a manga rowang sa tampar sa pagotaraan ago sa pagabagatan a somasangor ko lamalama o Timplo na manga soti a rowang a ron pekena o manga imam a pepekaobay ko Allah so lebi a soti a manga inisapaat. Kagiya soti angkai a manga rowang na ron petegoa o manga imam so lebi a soti a manga sapaat a so manga pamemegayan a pangenengken ago so manga sapaat sabap ko dosa ago sabap ko kiyataksil.
Amay den ka makasoled so manga imam ko Soti a Darpa na di siran on pekaliyo taman sa di iran mibagak so manga nditaren a inipanalagad iran ka giyai na soti. Disomala a somambi siran sa ped a nditaren sa di iran pen kasong ko manga darpa a dii timotimoan ko manga taw.
Kagiya mapasad manakes o mama so misosoled ko darpa a kabebetadan ko Timplo na iniliyo ako niyan on a miyokit kami ko gimowa sa sebangan na tiyakes iyan so manga kilid iyan ko melilibeta on.
Tiyakes iyan so kilid iyan sa tampar sa sebangan na dowa gatos ago lima polo ka mitros a kaolad iyan.
Tiyakes iyan so tampar sa pagotaraan na dowa gatos ago lima polo ka mitros.
Tiyakes iyan mambo so tampar sa pagabagatan na dowa gatos ago lima polo ka mitros.
Na somiyong sekaniyan ko kilid iyan sa sedepan na tiyakes iyan pen na dowa gatos mambo ago nem polo ago dowa ka mitros.
Oriyan iyan na inowit ako o mama ko gimowa a somasangor sa sebangan
Na miyailay aken so bantogan o Tohan o Israil a pepekapoon sa sebangan. So sowara niyan na datar o daleg o ragat na kominindat so lopa sabap ko bantogan iyan.
Giyangkai a pangingilain na datar o pangingilain a miyailay aken gowani isako makaoma sekaniyan sa kambinasaa niyan sa Yarosalim ago datar o pangingilain a miyailay aken roo ko Lawasaig a Kibar. Na gomipe ako ko lopa
Na somiyoled so bantogan o Allah ko Timplo a miyokit ko gimowa a somasangor sa sebangan.
Inibayaw ako o Roh na inowit ako niyan ko makasosoled a lamalama na minipeno so bantogan o Allah ko Timplo.
Na miyaneg aken so Allah a miyakimbitiyarai raken a poon ko Timplo.
Pitero iyan raken a Wata o manosiya giyai i darpa o korsi aken ago darpa a pendapoan o ai aken. Keden ako sii a maaped ko manga taw sa Israil sa taman sa pakataman. So manga Israil aya pen o ba so manga dato iran na di iran den peseboan so soti a Ingaran aken a nggolalan ko kapesimbaa iran ko ped a manga tohan ago so kapangembaal iran sa manga monominto a pekibantog ko miyamatay a manga dato iran.
Piyangembaalan o manga dato iran so liyoliyowan o manga torogan iran ago so manga poloas o manga pintoan iran sii den ko kilid o manga liyoliyowan ago manga pintoan o Timplo aken a sasatiman bo a pangeleban a miilet kiran ago saken. Piseboan iran so soti a Ingaran aken a nggolalan ko piyakasisingay a manga olaola iran sabap roo na bininasa ko siran sii ko rarangit aken.
Imanto na disomala a genekan iran so kapesimbaa ko ped a manga barahala ago ilebad iran ko kamamasaan aken so manga monominto a pekibantog ko manga dato iran kaan ako kiran makakaden sa taman sa pakataman.
Hey wata o manosiya pagosaya ngka so Timplo ko manga taw sa Israil kaan siran maya ko kadostaan iran. Pakipemasaken ka kiran so antangan on.
Na o maya siran ko langon o miyanggolaola iran na pagosaya ngka kiran so antangan ko Timplo so kapembaali ron so manga gimowa iyan ago manga pintoan a isoled on ago ipeliyo ron so ropaan iyan so katatanor o langon taman on ago so langon o taritib ago kokoman on. Soraten ka ini langon ko hadapan iran kaan iran mailay so kapakambebetad o langon taman ago matoman iran so langon a taritib on.
Giyai i kokoman mipantag ko Timplo So langon o darpa a lomilibet on ko poro o palaw na lebi a soti a darpa. Giyai i kokoman mipantag ko Timplo.
Giyai i manga takes o aparan a ipepasod ko panakes a miyaosar ko kiyatakesa ko Timplo Aden a kakar a ililibet ko aparan a tenga sa mitros a kadalem iyan ago tenga sa mitros a kaolad iyan a aden a pamalagen on a sarangaw a kabelang iyan. Na giyai i kaporo o aparan
So kaporo o kababaan ko aparan ipoon sa lopa taman ko taar a ililibet ko aparan na isa ka mitros na so taar na tenga sa mitros a kaolad iyan. Ipoon sangkai a taar na pepekaporo so aparan sa dowa ka mitros taman ko isa pen a taar on a tenga mambo sa mitros a kaolad iyan.
Na mananaros pen so kaporo o aparan sa dowa pen ka mitros taman ko poroporo iyan a ron petotonga so manga ipesepaat. Roo ko oman i rogo niyan na aden a panga on a domodogar sa poro.
Giyangkai a petotongan sii ko poro o aparan na nem ka mitros a sokesoker.
So taar a ililibet on na sokesoker mambo a pito ka mitros so oman i kilid iyan a aden pen a pamalagen on a ikapat bagi sa mitros a kabelang iyan ago kakar a tenga sa mitros a kaolad iyan ago kadalem iyan. So manga kerit a ipepanik ko aparan na sii ko kilid iyan sa sebangan.
Na pitero iyan raken a Wata o manosiya giyai i pitero o Lebi a Maporo a Tohan Sii ko gawii a kiyambaali ko aparan na giyai so manga kokoman mipantag ko kipesepaaten on ko petotongen a manga soasoat ago so kapemesiki ron sa rogo
Kowa ka sa kangodaan a mama a sapi a pekorbanen sabap ko dosa na began ka ko manga imam a manga mbawataan i Sadok ka siran bo i manga Libitiyo a pekaobay raken sa kapanalagadi iran raken.
Kowa ka ko rogo iyan na sisingen ka ko pat a pangapanga ko aparan ago sii ko pat a rogo o taar sa poro ago sii ko melilibeta ko pamalagen iyan. Sii sangkai a okit na kelompiyowan ka ago kesoti ngka so aparan.
Mandiyadi na inikasoy ako o mama ko gimowa sa liyo o darpa o Timplo a so makasasangor on sa sebangan ogaid na kalelekeban ai.
Na pitero raken o Allah a Lalayon a lelekeban angkai a gimowa di den ai pelekaan aya pen o ba aden a makasoled sii a magokit on ka so Allah a so Tohan o Israil na miyokit sii. Sabap roo na tatap den a kalelekebi ron.
So bo so pangolo a pendatoon i pekaontod ko soled angkai a gimowa a pekakan ko pangenengken ko hadapan o Allah. Pekasoled sekaniyan on a magokit ko liyoliyowan o gimowa ago ron bo pekaliyo.
Oriyan iyan na inowit ako o mama ko danga o Timplo a sii kami miyokit ko gimowa sa pagotaraan. Na minilay ako na miyailay aken so bantogan o Allah a mipepeno ko Timplo na gomipe ako ko lopa.
Pitero raken o Allah a Wata o manosiya pangilailay ka piyapiya na pamakinega ngka ago tanodi ngka so langon taman a peteroon ko reka makapantag ko langon o manga kokoman ko Timplo o Allah. Tanodi ngka piyapiya o antawaa i pekasoled ko Timplo ago so langon a di on pekasoled
Sampain ka ko taongkir a manga taw sa Israil angkai a pitero o Lebi a Maporo a Tohan Hey manga pagtaw sa Israil di aken den kesabar so piyakasisingay a manga olaola niyo!
Piseboan iyo so Timplo aken ka apiya sii ko kipesepaaten iyo raken on ko sibo ago rogo o manga ayam a dii korbanen na piyakasoled iyo ko Timplo aken so da manga totori a manga mananangga a di raken pemaratiyaya. Biyaroba iyo so kapasadan aken a nggolalan ko piyakasisingay a manga olaola niyo!
Da niyo nggolalanen so manga sangan iyo mipantag ko soti a kapepanalagad sii ko Timplo aken ka aya niyo ron baden piyakakibir so manga mananangga.
Giyai i pitero o Lebi a Maporo a Tohan Da a mananangga a da matori a di raken peparatiyaya apiya pen sii sekaniyan mababaling ko manga taw sa Israil a ba pekasoled ko Timplo aken.
So manga Libitiyo a tomiyalikod raken ko kapesimbaa iran ko manga barahala iran isako teridadag so manga taw sa Israil na itena kiran so kadostaan iran.
Kepakay pen a manalagad siran sii ko Soti a Darpa aken a aya pekakibir ko manga gimowa o Timplo ago penalagad on kepakay a sombaliin iran so manga ayam a ipesepaat a petotongen ago so dii korbanen para ko manga taw na siran i pekatindeg ko hadapan o manga taw sa kapanalagadi iran kiran.
Ogaid na sabap sa inogopan iran siran somimba ko manga barahala iran a aya inikadosa o manga taw sa Israil na inisepa aken a mataan a itena kiran so kadostaan iran a tig o Lebi a Maporo a Tohan.
Di siran raken makapenalagad a pegimam aya pen o ba siran makaobay ko soti a manga nganin aken a lebi raken a masosoti ka disomala a mitana kiran so kayaan o piyakasisingay a olaola iran.
Ka pekakibiren ko siran ko manga sangan ko Timplo ago so langon a galebek a ipenggolalan on.
Ogaid na so manga Libitiyo a maaped ko manga mbawataan i Sadok na itataros iran den piyapiya so kapepanalagadi raken sii ko Timplo aken isako manga dadadag so manga Israil a tomiyalikod raken. Sabap roo na siran i makapenalagad raken ago pekaobay raken sa kipesepaaten iran raken ko sibo ago rogo o manga korban a tig o Lebi a Maporo a Tohan.
Siran bo i pekasoled ko Timplo aken siran bo i pekaobay ko aparan aken sa kapenalagadi iran raken ago penggolalan ko manga sogoan aken.
Igira a pesoled siran ko manga gimowa o makasosoled a lamalama na makapenditar siran sa sotra di siran makapenditar sa nditaren a pimbaalan a bombol a bilibili sii ko kapepanalagad iran ko makasosoled a lamalama o di na sa soled o Timplo.
Makapetotob siran sa sotra ago pekasolot sa sotra a karsinsiliyo. Di siran makapenditar sa apiya antonaa a pepagatingan siran on.
Na amay ka lomiyo siran ko makaliliyo a lamalama a ndodon so manga taw na kendaan iran so manga nditaren a ipepanalagad iran ago kibegak iran ko soti a manga rowang na kesolot iran so ped a nditaren kaan iran di kiogalin so kasosoti iran ko manga taw a nggolalan ko manga nditaren iran.
Di siran makapegopaw aya pen o ba iran mapakatas so manga bok iran ka lalayon siran makapepegalot.
Da a imam a ba makapeginom sa arak amay ka somoled sekaniyan ko makasosoled a lamalama.
Di siran makapengaroma sa balo o di na so babay a inendaan o karoma niyan. Aya bo a mapengaroma iran na so raga a mbawataan o Israil o di na so miyabalo o karoma a imam.
Ipengendao iran ko manga pagtaw aken so mbidaan o soti ago so kena a ba soti ago so kapakapesenggayaa iran ko halal ago so karam.
O aden a rido na siran i pekakokom on na kikokom iran on so manga kokoman aken. Ketoman iran so manga sogoan ago so manga taritib aken mipantag ko langon o miyanga tetendo aken a pista na kisenggay iran a soti so manga Gawii aken a Idedeke.
So imam na di niyan keramen a ginawa niyan ko kapegobay niyan ko bangkay o taw. Ogaid na kepakay den a keramen iyan on a ginawa niyan o aya miyatay na so ama iyan o di na ina so wata iyan a mama o di na babay so pagari niyan a mama o di na so babay niyan a da a karoma niyan.
Na oriyan o kiyasoti niyan na pekanayaw sekaniyan sa pito gawii.
Na sii ko gawii a kapekasoled iyan ko makasosoled a lamalama o Timplo sa kapenalagad iyan ko Timplo na pekasapaat sekaniyan sa sapaat sabap ko dosa para sa ginawa niyan a tig o Lebi a Maporo a Tohan.
Amay ka mbagibagiin iyo so lopa a mapekewali o manga mbatabataa sa Israil na kisenggay niyo so sabagi on a rek o Allah a so soti a bagian iyan. Aya katas iyan na sapolo ago dowa ago tenga ka kilomitro na sapolo ka kilomitro a kaolad iyan. So langon angkai a darpa na soti.
Sii ko soled iyan na so dowa gatos ago lima polo ka mitros a sokesoker na aya mbangonan ko Timplo a aden pen a madaya a darpa ko melilibeta on a dowa polo ago lima ka mitros a kaolad iyan.
Sii ko kalaan sangkai a soti a darpa na takes kano ron sa sabagi on a sapolo ago dowa ago tenga ka kilomitro a katas iyan ago lima ka kilomitro a kaolad iyan na ron tegoa so Timplo a so Lebi a Soti a Darpa.
Giyai i soti a bagian ko lopa a kisenggay a para ko manga imam a pepekaobay ko Allah ko kapepanalagadi iran on sii ko Timplo. Giyai i darpa a pemangonan ko manga walay iran a maaped on so soti a lopa a ketagoan ko Timplo.
So midadair sii a lopa sangkai a soti a darpa a sapolo mambo ago dowa ago tenga ka kilomitro a katas iyan ago lima ka kilomitro a kaolad iyan na rek o manga Libitiyo a dii nggagalebek ko Timplo na ron siran mambo pekabaling.
So lopa a dowa ago tenga ka kilomitro a kaolad iyan ago sapolo ago dowa ago tenga ka kilomitro a katas iyan a midadair sangkai a soti a bagian na kisenggay niyo a mbangonan sa siti a kebalingan o apiya antawaa ko manga taw sa Israil.
Aden pen a lopa a kisenggay a rek o pendatoon a mbabala ko darpa a ron matatago so soti a bagian ago so kebangonan ko siti. Malalagoy ini sa tampar sa sebangan ipoon ko kilid iyan sa sebangan ago malalagoy sa tampar sa sedepan ipoon ko kilid iyan sa sedepan. Na so langon a takes iyan ipoon ko temanaan iyan sa tampar sa sebangan taman ko temanaan iyan sa tampar sa sedepan na datar sa katas o isa a sabaad ko lopa a inisenggay ko manga mbatabataa sa Israil.
Giyai i bagian o pendatoon sii sa Israil. Na so manga pendatoon aken na di iran den pengarasiyan so manga pagtaw aken ka imbegay iran ko oman i mbatabataa sa Israil so kawali iran ko lopa.
Giyai i pitero o Lebi a Maporo a Tohan Kiyatangkaan den hey manga pendatoon sa Israil! Geneki niyo so kapepanatro iyo ago kapepangarasi na nggolalanen iyo so ontol ago so kokoman. Taregi niyo so kapepangaraba niyo ko lopa o manga pagtaw aken a tig o Lebi a Maporo a Tohan.
Osara niyo so tito ago ontol a timbangan so ontol a gantangan ago ontol a asada.
So ipah a ipetekes ko mamara na datar sa kala o bat a ipetekes ko ig na aya kala o oman i isa on na ikasapolo bagi ko homir. Na so homer na aya kalilid a ipetekes sangkai a dowa.
Aya kalilid a ipetekes ko timbang na so sikil. So isa ka sikil na dowa polo ka girah na so nem polo a sikil na isa ka mina.
Giyai i manga pamemegayan a kisepaat iyo So ikanem bagi ko ipah a bantad o di na barli a poon ko oman i homir a maperagon iyo.
So inisogo a bagian ko lana a olibi na ikasapolo bagi ko bat a poon ko oman i isa ka kor .
Kibegay mambo so satiman a bilibili a poon ko oman i talon a dowa gatos a kadakel iyan sii ko mapiya a ig on a manga pananateba sa Israil. Langon ai kibegay a ipenapaat a pereperan pekorbanen a totongen ago pekorbanen pantag bo ko kanggiginawai kaan karilai so manga dosa o siran oto a pesepaat on a tig o Lebi a Maporo a Tohan.
So langon a taw ko inged na kepalad iran angkai a manga pamemegayan ko pendatoon sa Israil.
Na aya atastanggongan o pendatoon na so kabegay sa manga dii korbanen a petotongen so manga ipesepaat a pereperan ago so manga ipesepaat a panginginomen sii ko manga kapista sii ko kapeseribolan sii ko manga Gawii a Idedeke ago so langon o miyatendo a manga ala a gawii o manga taw sa Israil. Kibegay niyan so manga dii korbanen sabap ko dosa so manga ipesepaat a pereperan so manga dii korbanen a petotongen ago so manga dii korbanen pantag bo ko kanggiginawai kaan mapapas so manga dosa o manga taw sa Israil.
Giyai i pitero o Lebi a Maporo a Tohan Sii ko paganay a gawii ko paganay a olanolan na sombali ka sa kangodaan a mama a sapi a da a daway niyan na sotia ngka so Timplo.
Kowa so imam ko rogo angkai a inisapaat sabap ko dosa na isising iyan ai ko manga polaos o gimowa o Timplo ago sii ko pat a rogo ko kaporoan ko aparan ago sii ko manga polaos o gimowa ko makasosoled a lamalama.
Giyai mambo i sowaan ka ko ikapito gawii para ko apiya antawaa a miyakandosa a da tibabaa o di na di niyan katawan. Sii sangkai a okit na pekesoti niyo so Timplo.
Sii ko ikasapolo ago pat gawii ko paganay a olanolan na pooni niyo so kapeselaselaa niyo so Pista a Paska na sii ko soled o pito gawii na ken kano sa paan a da a tapay ron.
Sii sangkoto a gawii na pekabegay so pendatoon sa mama a sapi a isepaat sabap ko dosa pantag ko ginawa niyan ago so langon o manga taw ko inged.
Oman gawii sii sangkoto a pito gawii na pekabegay sekaniyan sa pito a mama a sapi ago pito a mama a bilibili a da a manga daway niyan a isepaat a totongen ko Allah ago satiman a mama a kambing a isepaat sabap ko dosa.
Pekabegay sekaniyan pen sa isa ka ipah a tapong a isepaat a pangenengken ago pat ka litro a lana a olibi a ipagoman ko oman i mama a sapi ago oman i mama a bilibili.
Giyai i pitero o Lebi a Maporo a Tohan So gimowa ko makasosoled a lamalama a somasangor sa sebangan na kelekeban ko soled o nem gawii a dii inggalebek ogaid na kelekaan sii ko Gawii a Idedeke ago sii ko kapeseribolan.
So pendatoon na pekasoled a magokit ko liyoliyowan o gimowa a poon sa liyo. Na roo sekaniyan pekatindeg ko obay o polaos o pintoan sii ko dii kakorbana o manga imam ko isepaat iyan a totongen ago so manga isepaat iyan pantag bo ko kanggiginawai. Pekasimba sekaniyan roo ko penggaka o gimowa na meliyo bo ogaid na di kelekeban so gimowa taman sa kaperimon iyan.
Oman Gawii a Idedeke ago gawii a saribolan na pekasimba so langon o manga taw ko danga angkoto a gimowa sii ko hadapan o Allah.
Oman Gawii a Idedeke na aya keawidan o pendatoon sii ko Allah a ipenapaat a totongen na nem timan a nati a bilibili ago isa a mama a bilibili a da a manga daway niyan.
Pekabegay sekaniyan sa isa ka ipah a pereperan a iperakes ko oman i isa a mama a bilibili ago saden sa kala a kebayaan iyan megay a iperakes ko oman i nati a bilibili. Na kerakesan iyan sa telo ka litro a lana a olibi so oman i isa ka ipah a pereperan.
Sii ko gawii a saribolan na pekabegay sekaniyan sa satiman a kangodaan a mama a sapi nem timan a nati a bilibili ago isa a mama a bilibili a palaya da a manga daway niyan.
Pekabegay sekaniyan sa isa ka ipah a pereperan a iperakes ko mama a sapi ago isa ka ipah a iperakes ko mama a bilibili na saden sa kala a kebayaan iyan megay a iperakes ko oman i nati a bilibili. Na kerakesan iyan sa telo ka litro a lana a olibi so oman i isa ka ipah a pereperan.
Igira a pesoled so pendatoon sangkoto a gimowa na sii pekaokit ko liyoliyowan iyan na ron bo pekaliyo.
Ogaid na igira a pepamanoled so manga taw a sii pemangokit ko gimowa sa tampar sa pagotaraan sa kasimbaa iran ko Allah sii ko miyanga tetendo a manga pista na pekaliyo siran a sii magokit ko gimowa sa tampar sa pagabagatan. Na siran oto a miyamanoled a sii miyokit ko gimowa sa pagabagatan na sii pakaliyo ko gimowa sa pagotaraan. Da a ba pekaliyo ko siyoledan iyan a gimowa ka sii pekaliyo ko pantag iyan a gimowa.
Pekeped kiran so pendatoon igira a pesoled siran ago igira a pepeliyo siran.
Sii ko manga masa a kapista ago manga ala a gawii na so oman i kangodaan a mama a sapi o di na mama a bilibili a isepaat na kerakesan sa isa ka ipah a pereperan na so isepaat a pereperan a iperakes ko oman i nati a bilibili na saden sa kala a kebayaan megay o taw a sepaat. Na kerakesan iyan sa telo ka litro a lana a olibi so oman i isa ka ipah a pereperan.
Igira a pesepaat so pendatoon sa iklas a isepaat iyan ko Allah apiya anda ko korban a totongen o di na manga korban a isepaat pantag bo ko kanggiginawai na kelekaan rekaniyan so gimowa a makasasangor sa sebangan na kibegay niyan so ipenapaat iyan a datar o pesowaan iyan ko Gawii a Idedeke. Na pekaliyo sekaniyan na sii den ko kapakaliyo niyan na kelekeban so gimowa.
Oman mapita na so nati a bilibili a saragon a idad iyan a da a daway niyan na kipesepaat a petotongen ko Allah kisapaat ai oman gawii.
Kerakesan ai sa isepaat a pangenengken a dowa ka kilo a tapong ago pat ka litro a lana a olibi a imbonaw ko tapong. Giyangkai a kapesepaat ko Allah na dayon sa dayon a taritib.
So nati a bilibili so tapong ago so lana a olibi na kisapaat a petotongen ko Allah oman kapipita sa taman sa pakataman.
Giyai i pitero o Lebi a Maporo a Tohan Opama ka mbegi o pendatoon sa pamemegayan a lopa so isa ko manga wata iyan a mama na kekawali ini mambo o manga mbawataan iyan ka aya iran kawali sa taman sa pakataman.
Ogaid na o mbegi niyan sa pamemegayan a lopa so isa ko manga oripen iyan na ketangan ai o oripen taman ko ragon a kakebokai ko manga oripen samaoto na pekakasoy so lopa ko pendatoon. So bo so manga mbawataan iyan a manga mama i makapekewali ron sa dayon sa dayon.
Na di kepakay o ba maagaw o pendatoon so lopa a aya kawali o apiya antawaa ko manga taw. Aya bo a kibegay niyan ko manga wata iyan a manga mama a makewali ran na so rek iyan a lopa kaan da a ba kedai sa lopa ko manga pagtaw aken.
Oriyan iyan na inowit ako o mama ko soled o manga rowang a somasangor sa pagotaraan a matatago ko obay o gimowa o lamalama. Giyai so soti a manga rowang a inisenggay ko manga imam. Piyakiilay niyan raken so darpa roo sa kaposan o manga rowang sa tampar sa sedepan
Na pitero iyan raken a Giyai i darpa a ron ipetinda o manga imam so sapo o manga ayam a dii korbanen sabap ko sala ago sabap ko kiyataksil ago so tapong ko ipepanapaat a pereperan kaan iran ai di kewit ko makaliliyo a lamalama kaan on di kesoti so manga taw.
Oriyan iyan na inowit ako niyan ko makaliliyo a lamalama na inagak ako niyan ko pat a manga rogo niyan. Na sii ko oman i rogo niyan na miyailay aken a aden a darpa on a lilibeten a pangeleban
A dowa polo ka mitros a katas iyan ago sapolo ago lima ka mitros a kabelang iyan na ndatadatar sa kala so pat a darpa.
Sii ko soled o pat a manga darpa na aden a sarantar on a manga tolang a mikakampet ko pangeleban ko oman i kilid iyan.
Oriyan iyan na piyakaonot ako o mama na komiyasoy kami ko gimowa o Timplo. Na ron aken miyailay so ig a pepekapoon ko kababaan o ipesoled ko Timplo ago petoga sa tampar sa sebangan . Na pegondas so ig ko kawanan a kilid o aparan sa tampar sa pagabagatan.
Mandiyadi na inowit ako niyan ko liyo o pangeleban a miyokit kami ko gimowa sa pagotaraan na inagak ako niyan magilid sa liyo roo ko gimowa a makasasangor sa sebangan. Na ron aken miyailay so ig a petoga sa liyo a pepekapoon ko kawanan a kilid o gimowa.
Tomiyaros lomalakaw so mama sa tampar sa sebangan a kakapetan iyan so panakes iyan na tomiyakes sekaniyan sa lima gatos ka mitros na pitero iyan raken a romipag ako ron na aya kadalem o ig na taman sa panintilan.
Tomiyakes sekaniyan pen sa lima gatos ka mitros na pitero iyan raken a romipag ako ron peman na taman sa leb a kadalem iyan. Tomiyakes peman sa lima gatos ka mitros na aya kadalem iyan na taman sa kasadan.
Na tomiyakes peman sa lima gatos ka mitros na miyakadalem den so ig a miyabaloy a lawasaig a di aken den keripag liyo ron o pelangoy ako.
Na pitero iyan raken a Wata o manosiya tatanodi ngka piyapiya so miyailay ngka. Mandiyadi na inowit ako o mama ko kilid o lawasaig
Na kagiya makaoma ko roo na miyailay aken a aden a madakel a manga kayo ko mbala a pangeba o lawasaig.
Na pitero iyan raken a Giyangkai a lawasaig na petoga sa baba sa tampar sa sebangan a pepekaokit ko Balintad a Yordan taman ko Maatay a Ragat. Na amay ka makaondas so lawasaig ko ragat na kebaloy so ragat a mapiya a ig.
Sayana a madakel a pitibarangan a bibiyag a kaaden a keden on apiya anda toga angkai a lawasaig. Tanto a pendakel so manga seda ko Maatay a Ragat ka pegondas roo angkai a ig a mapekapiya niyan so ig ko ragat. Na apiya anda toga so lawasaig na penga ooyag so langon taman on.
Pemanindeg so manga panginginseda ko kilid o ragat ipoon sa In Gidi taman sa In Iglaim na pekeyaten iran on so manga poket iran sa kapengagaga iran on. Madakel a pitibarangan a manga seda a kipeno ko ragat a datar o manga seda ko Ragat a Miditiraniyo.
Ogaid na di kebolongan so manga basak ago so manga lendeban on ka pekepoonan ai o timos.
Pemangeto ko mbala a pangeba o lawasaig so langon o pitibarangan a manga kayo a pemangonga. Di den kelayon so manga raon iran aya pen o ba siran kadai sa onga. Pemangonga ini oman saolan ka pekeigan siran o ig a pepekapoon ko Timplo. Kekan o manga taw so manga onga iran na kibolong kiran so manga raon iran.
Giyai i pitero o Lebi a Maporo a Tohan Giyai i manga temanaan o lopa a pembagibagiin iyo a mapekewali o sapolo ago dowa a manga mbatabataa sa Israil a so dowa on bagi na rek o mbatabataa a Yosop.
Melagilagid so mapembagian on o oman i isa ka mbatabataa ka inisepa aken ko manga apo iyo a imbegay aken kiran angkai a lopa a aya iran kawali.
Aya temanaan o lopa sa tampar sa pagotaraan na magepoon roo ko Ragat a Miditiraniyo na malalagoy sa tampar sa sebangan a magokit sa siti a Hitlon sa Libo Hamat sa Sidad
Ago sii ko manga siti a Birotah ago Sibraim  na taman den sa Hasir Hatikon a ndodoo ko temanaan a Haoran.
Giyangkai a temanaan na ipoon ko Ragat taman ko siti a Hasar Inon a pekedeg ko temanaan a miilet sa Hamat sii sa pagotaraan ago giya Damasko sii sa pagabagatan. Giyai i temanaan sa tampar sa pagotaraan.
So temanaan o lopa sa tampar sa sebangan na magepoon ko matetendo a darpa ko pageletan a Damasko ago giya Haoran na malalagoy sa tampar sa pagabagatan a kedeg ko Lawasaig a Yordan ko pageletan a inged a Israil ago giya Giliyad na manaros den sa taman sa Tamar. Giyai i temanaan sa tampar sa sebangan.
So temanaan iyan sa tampar sa pagabagatan na magepoon sa Tamar na malalagoy sa tampar sa sedepan taman ko manga ig sa Miribah Kidis na ipoon sii na pekedegen iyan so temanaan a Misir taman ko Ragat a Miditiraniyo. Giyai i temanaan iyan sa tampar sa pagabagatan.
Sii sa tampar sa sedepan na so Ragat i temanaan iyan a malalagoy ini sa tampar sa pagotaraan taman ko matetendo a darpa ko pantag a Libo Hamat. Giyai i temanaan sa tampar sa sedepan.
Mbagibagia niyo angkai a lopa a ipepasod ko kadakel o manga mbatabataa sa Israil.
Mbagibagia niyo a aya niyo kawali ago so manga mananangga a mimbabaling ago mimbabawata sii rekano. Bilangen iyo siran a tenger a taw a Israil a makapekewali siran a datar o manga mbatabataa sa Israil.
Giyai so listaan ko manga mbatabataa sa Israil ago so bagian ko lopa a mapekewali o oman i isa kiran. Paganay ron so Dan. Aya temanaan o lopa iran sa tampar sa pagotaraan na magepoon ko Ragat a Miditiraniyo na malalagoy sa tampar sa sebangan a magokit sa Hitlon sa Libo Hamat ago sa Hasar Inan na taman den ko temanaan a pageletan a Damasko ago giya Hamat. Na so bagian o Dan na ipoon ko temanaan o inged a Israil sa tampar sa sebangan taman ko Ragat roo sa sedepan.
Aya dair o bagian o Dan na so bagian o Asir a ipoon sa sebangan taman sa sedepan.
Aya dair o bagian o Asir na so rek o Naptali a ipoon sa sebangan taman sa sedepan.
Aya dair o Naptali na so Manasih a ipoon sa sebangan taman sa sedepan.
Aya dair o Manasih na so Ipraim a ipoon sa sebangan taman sa sedepan.
Aya dair o Ipraim na so Robin a ipoon sa sebangan taman sa sedepan.
Aya dair o Robin na so Yodah a ipoon sa sebangan taman sa sedepan.
Aya dair o Yodah sa tampar sa pagabagatan na so lopa a isenggay a tindos a bagian ko langon o lopa. Magatos ago dowa polo ago lima ka kilomitro a kaolad iyan na aya katas iyan ipoon sa sebangan taman sa sedepan na datar sa takes o manga bagian o manga mbatabataa na mbangonen so Timplo ko lembak iyan.
So lopa a kisenggay ko Allah na magatos ago dowa polo ago lima ka kilomitro a katas iyan na lima polo ka kilomitro a kaolad iyan.
Na so ped sangkai a soti a bagian ko lopa na para ko manga imam a aya katas iyan sii sa tampar sa pagotaraan na magatos ago dowa polo ago lima ka kilomitro aya kaolad iyan sa tampar sa sedepan ago sa sebangan na lima polo ka kilomitro na aya katas iyan sa tampar sa pagabagatan na magatos ago dowa polo ago lima ka kilomitro. Na ron mbangona so Timplo sii ko look iyan.
Giyangkai a darpa na para ko manga imam a manga mbawataan i Sadok a petoman siran ko kapepanalagadi iran raken ago da manga dadadag a datar o ped a manga Libitiyo isako madadag so manga Israil.
Lebi ini a soti a bagian ko lopa a isenggay kiran.
Na aya midadair sangkai a lopa o manga imam na so bagian o manga ped a manga Libitiyo a magatos mambo ago dowa polo ago lima ka kilomitro a katas iyan ago lima polo ka kilomitro a kaolad iyan.
Da den a bagi sangkai a tindos a lopa a ba mapepesa o di na ba sembia aya pen o ba mitogalin ka inisenggay ini a soti a rek o Allah.
So kelamba sangkai a darpa a dowa polo ago lima ka kilomitro a kaolad iyan ago magatos ago dowa polo ago lima ka kilomitro a katas iyan na para ko kalilid a pagosaran on o siti a kapemangonan sa manga walay ago so dii pagonayonan. So siti a sii matatago ko lembak iyan
Na sokesoker a dowa polo ago dowa ago tenga ka kilomitro so oman i kilid iyan.
Sii ko melilibeta ko siti ko oman i kilid iyan na aden a madaya on a darpa a magatos ago dowa polo ago lima ka mitros a kaolad iyan.
So langon angkai a darpa a rakes on so lopa a kisenggay a soti ago so kebangonan ko siti na magatos ago dowa polo ago lima ka kilomitro a sokesoker.
So kelamba ko lopa a mbabala ko soti a bagian ago so katatagoan ko siti na rek o pendatoon. Oman i isa sangkai a darpa na magatos ago dowa polo ago lima ka kilomitro a kaolad iyan a so isa on na malalagoy sa tampar sa sebangan taman ko temanaan a Israil roo sa sebangan na so isa on na malalagoy sa tampar sa sedepan taman ko temanaan o inged roo sa sedepan.
Sabap san na so lopa a rek o pendatoon na so langon o darpa sii ko pageletan o rek o mbatabataa a Yodah a midadair on sa tampar sa pagotaraan ago so rek o mbatabataa a Baniyamin a midadair on sa tampar sa pagabagatan a di on ped so lopa sii ko look iyan a rek o manga Libitiyo ago so kebangonan ko siti.
Giyai so manga bagian ko lopa a rek o ped a manga mbatabataa So bagian o Baniyamin a midadair ko lopa o pendatoon sa tampar sa pagabagatan na ipoon ko temanaan a Israil sa tampar sa sebangan taman ko temanaan iyan sa tampar sa sedepan.
Sii ko ikatelo ragon a kandadato i Yahoyakim a dato sa Yodah na si Nibokadnisar a dato sa Babilon a rakes o manga sondaro niyan na somiyong sa Yarosalim ka giyobat iran ai.
Na piyakidaag rekaniyan o Kadnan si Yahoyakim a dato sa Yodah. Kagiya komasoy si Nibokadnisar sa Babilon na initelon iyan so ped ko manga kasangkapan a isesenggay ko Timplo o Tohan na tiyago iyan ai sii ko petimoan sa tamok ko timplo o tohan iyan.
Oriyan iyan na siyogo o dato si Aspinas a aya olowan o manga sanasanaan o dato sa kapemili ko ped ko miyanga bibiyag a manga Israil a manga moriyataw o dato ago manga ala i bangensa.
Inisogo on a aya pemiliin iyan na manga kangodaan a manga mama a manga pipiya i kambobolawasan ago manga tataid a mapasang ko langon a peganaden ago mala i katao ago sabot a kepakayan manalagad sii ko torogan o dato. Inisogo pen ki Aspinas so kipangendaon kiran ko kapangadi ago kasorat sa basa o manga taw sa Babilon.
Oman gawii na began siran o dato sa bagian ko manga pipiya a pangenengken ago arak a pegenaten ko lamisaan iyan. Tediyamen siran ko makatelo ragon na maipos oto na pakapenalagaden siran den ko dato.
Ped kiran a miyapili a manga kangodaan na si Daniyal si Hananiyas si Misail ago si Asariyas a palaya siran ped ko mbatabataa a Yodah.
So olowan o manga sanasanaan na bigan iyan siran sa bago a manga ngaran si Daniyal na bitowan iyan sa Biltisiyasar si Hananiyas na bitowan iyan sa Siyadrak si Misail na bitowan iyan sa Misak na si Asariyas na bitowan iyan sa Abidnigo.
Ogaid na piyasad i Daniyal sa ginawa niyan a di niyan pekikaraman a ginawa niyan ko kapekena niyan ko pangenengken ago so kapeginoma niyan ko arak a imbegay kiran o dato. Kagiya ka maoto na inakol iyan ko olowan o ba maparo a di sekaniyan kekaraman sangkoto a pangenengken.
Na bigan o Tohan so olowan sa kapedi ago limo ki Daniyal
Na pitero iyan ki Daniyal a Ipekelek aken so dato a kadnan aken a aya sominggay rekano ko pangenengken ago paginomen ka o mailay niyan a lebi ka a pagti ko manga kangodaan a datar ka sa idad na ba niyan den potola so olo aken sabap reka.
Mandiyadi na somiyong si Daniyal ko gordiya a piyakakibir o olowan ki Daniyal Hananiyas Misail ago si Asariyas na pitero iyan on a
Kapedipedi ka bo na tepengi kami ngka ko soled o sapolo gawii. Pegenati kami ngka baden sa manga lite a ken ami ago ig a paginomen ami.
Mapopos oto na pakapagilayaa ngka so manga paras ami ago so paras o manga ngongoda a pekan sa pangenengken a pegenaten sii ko torogan. Na saden sa keinengka a ka na nggolalanen ka rekami.
Na miniyog so gordiya sangkai a antangan na tipengan iyan siran ko miyakasapolo gawii.
So kiyaipos o sapolo gawii na miyailay a lebi siran a mapiya i paras ago lebi a piyanga oolitan a di so apiya antawaa ko manga ngongoda a pekan ko pangenengken a ipembegay kiran o dato.
Kagiya ka maoto na da siran den begi o komikibir ko manga pipiya a pangenengken ago arak a paginomen iran ka manga leletaan bo den.
Na bigan o Tohan angkai a pat kataw a manga ngongoda sa ongangen ago katao ko langon a pitibarangan a manga sorat ago peganaden. Si peman si Daniyal na pekesabotan iyan so langon a manga pangingilain ago taginepen.
Kagiya mapopos so masa a tindo o dato na so olowan o manga sanasanaan na piyangowit iyan ki Nibokadnisar so langon o manga ngongoda.
Miyakimbitiyarai kiran so dato na miyailay niyan a da a ba on pekarepeng ki Daniyal Hananiyas Misail ago si Asariyas. Sabap sii na initoro siran a kirapeg ko manga mosawira o dato.
Na apiya antonaa i ipegise kiran o dato makapantag ko kapagongangen o di na kapakasasabot na kiyatokawan iyan a sapolo takep a kapasang iran a di so langon a manga pamimitoon ago paririmar sii ko dalem o ndatoan iyan.
Miyakaisa a kagagawii sii ko ikadowa ragon a kandadato i Nibokadnisar na mitetaginep sekaniyan sa tanto a inikasosa o pamikiran iyan na di torogen.
Sabap roo na piyakisogoan iyan so manga pamimitoon manga paririmar manga pangangatao ago manga wali kaan iran on kapemaanai so miyateginep iyan. Kagiya makapangadap siran ko dato
Na pitero iyan kiran a Mitetaginep ako sa inikasosa o pamikiran aken na kabaya aken a katokawan ko i maana niyan.
Simbag iran so dato sii sa basa a Aramaik a tig iran a Hey Dato mamboway ka sa taman sa pakataman! Panotola ngka rekami a manga oripen ka so taginepen na mbatonan ami sa maana.
Pitero kiran o dato a Piyasad aken sa ginawa ko a o di niyo raken pakitokawi so miyateginep aken ago so maana niyan na pakipesepotol aken so manga lawas iyo na kebaloy a manga tabotod so manga walay niyo!
Ogaid na o mapanotol iyo so taginepen ago kapemaanaan iyo na mbegan aken sekano sa manga pamemegayan ago manga tendan a rakes o mala a bantogan. Kagiya ka maoto na teroa niyo raken so miyateginep aken na go niyo batoni sa maana.
Somimbag siran peroman a tig iran a Teroa ngka rekami daan so taginepen Dato na teroon ami reka so maana niyan.
Tig o dato a Katawan aken a ba niyo baden pegilanga so oras ka kagiya kiyasabotan iyo a piyasad sa ginawa ko
A o di niyo raken mapanotol so taginepen na kesela kano langon. Piyagayonayonan iyo a kapepamokegi niyo raken ka iinamen iyo a maalin so maoolaola. Na teroa niyo raken imanto so taginepen na ketokawan ko a kapemaanaan iyo.
Tig o manga wali ko dato a Da a taw ko dalem o doniya a ba niyan mapayag reka Dato so miyateginep ka. Na da a dato a apiya i kala iyan i gees i ba miyangni sa datar anan ko apiya antawaa a pamimitoon o di na paririmar o di na wali.
Tanto a maregen so ipepanton o dato! Da den a sakataw bo a ba pekapayag reka ko taginepen ka Dato a makaliyoliyo ko manga tohan na kena a ba siran pepaginetaw a ped o manosiya.
Tanto ini a inikararangit o dato a minisogo iyan sa kapemonoa ko langon o manga oongangen a mama sa Babilon.
Mandiyadi na piyakalangkap so sogo o dato a pemonoon siran langon na pimbanog iran si Daniyal ago so manga ginawai niyan kaan siran mapamono.
Kagiya makaoma si Ariyok a komandir o manga gordiya o dato sa kapemonoa niyan kiran na miyakimbitiyarai ron si Daniyal sa kaongangen ago kadalem i panarima
A pitero iyan on a Ino tanto a kapangarasi so sogo o dato? Mandiyadi na piyanotol i Ariyok ki Daniyal so miyanggolaola.
Na giyoto a somiyong somambot si Daniyal ko dato na piyangni niyan on a kabegan sekaniyan sa oras kaan iyan mapayag ko dato so maana o taginepen.
Oriyan iyan na miyaling si Daniyal na piyakitokawan iyan so miyanggolaola ko manga ginawai niyan a si Hananiyas Misail ago si Asariyas
Na inakol iyan kiran a mangangampedian siran ko Tohan sa kasorgaan sa kapayaga niyan kiran sangkai a migegaib kaan di siran kirakes a pematay ko ped a manga oongangen sa Babilon.
Na sii sangkoto a kagagawii na miyapayag ki Daniyal so migegaib a miyakaokit ko pangingilain na piyodi i Daniyal so Tohan sa kasorgaan
A tig iyan a Seselaan so Ingaran o Tohan sa taman sa pakataman rek iyan so ongangen ago kabatowa!
Sekaniyan i mamaapaar ko pekesowasowa ko doniya pepangowaan iyan sa kadato so manga dato na salakaw peman a di niyan dii pakandatoon. Pembegay sekaniyan sa ongangen ko manga oongangen ago so katao ko manga somasabot.
Miyakimbaal so Dato Nibokadnisar sa piyagtaotaw a barahala a bolawan a dowa polo ago pito ka mitros a kaporo iyan ago dowa ago tenga ka mitros a kabelang iyan. Piyakatindeg iyan ai ko kapantaran a Dora sii sa probinsiya a Babilon.
Na piyakisogoan iyan so manga pendatoon manga mayor manga gobirnador manga pangongokom manga sorilo manga wasir manga sanasanaan ago so langon a manga opisiyal ko manga probinsiya sa kapakadarpa iran ko kapeselaselaa ko barahala a piyakatindeg iyan.
Kagiya matimotimo langon angkai a manga opisiyal a mamanindeg siran ko hadapan o barahala a piyakatindeg o Dato Nibokadnisar
Na miyanawatewag sa matanog so pepemakalangkap a mama a tig iyan a Hey manga taw ko langon a nasiyon a manga mbarambarang den i bangensa ago basa na pamakinega niyo so sogoan o dato
Amay ka maneg iyo so kapagoni o bogiyong so insi so kotiyapi so kornita so kobing ago so ped a manga boniboniyan na sodiyod kano a simba ko barahala a bolawan a piyakatindeg o Dato Nibokadnisar.
Na saden sa di somodiyod ago somimba na magaan so magaan na ipelebad ko pesokeyaw a apoy ko dii perapogan.
Kagiya ka maoto na so den so kiyanega iran ko kiyaoni o manga boniboniyan na so langon a taw a manga mbarambarang i bangensa ago basa na miyamanodiyod ago miyamanimba ko barahala a bolawan a piyakatindeg o Dato Nibokadnisar.
Ogaid na sangkoto a gawii na somiyong ko dato so pira kataw a taga Babilon ka pipenon iran on so manga Yahodi.
Pitero iran ko Dato Nibokadnisar a Hey Dato mamboway ka sa taman sa pakataman!
Migay ka sa sogoan a so oman i makaneg ko kapegoni o manga boniboniyan na paliyogat on a somodiyod ago somimba ko barahala a bolawan.
Sogoan ka pen a saden sa di somodiyod ago somimba na ipelebad ko pesokeyaw a apoy ko dii perapogan.
Na aden a manga Yahodi a initoro o ka a petendingan ko manga galebek ko probinsiya a Babilon a si Siyadrak Misak ago si Abidnigo. Giyangkai a manga taw Dato na da ka iran pakinega ka di iran pengongonotanan so manga katohanan ka aya pen o ba siran somimba ko barahala a bolawan a piyakatindeg ka.
So kiyanega niyan on na tanto a kiyararangitan si Nibokadnisar na piyakisogoan iyan si Siyadrak Misak ago si Abidnigo. Miyawit siran ko hadapan o dato
Na pitero kiran i Nibokadnisar a Ba benar Siyadrak Misak ago Abidnigo a di niyo pagonotan so manga katohanan aken aya pen o ba niyo sinimba so bolawan a barahala a piyakatindeg aken?
Na o makatitiyagar kano imanto somodiyod a pemanimba ko barahala a piyakimbaalan aken amay ka maneg iyo so kapagoni o manga boniboniyan na mapiya. Ogaid na o di kano ron simba na ipelebad kano den nggagaan ko pesokeyaw a apoy ko dii perapogan. Na antawaa den i tohan a pekakowa rekano ko kapaar aken?
Somimbag ko dato si Siyadrak Misak ago si Abidnigo a tig iran a Hey Nibokadnisar kena a ba mi awid a akal a kipetindegen ami sa ginawa mi sii reka mipantag sangkai a betad.
O pelebaden kami ko apoy ko dii perapogan na so Tohan a pepangongonotanan ami na kegaga kami niyan on somabet. Pokasen kami niyan ko kapaar ka Dato.
Ogaid na apiya pen o di niyan ai nggolaolaa na sabota ngka Dato a di ami pagonotan so manga katohanan ka aya pen o ba ami simbaa so barahala a bolawan a piyakatindeg ka.
Na giyoto a baden kiyalonsanan so rarangit i Nibokadnisar taman sa miyakariga so paras iyan ko di niyan dii kangganii ki Siyadrak Misak ago si Abidnigo. Inisogo iyan a pakapekeyaon pen sa pito takep so apoy ko dii perapogan a di so asal a kayaw niyan.
Na siyogo iyan so lebi a manga babager ko manga sondaro niyan a patongen iran si Siyadrak Misak ago si Abidnigo ago ilebad iran siran ko pesokeyaw a apoy ko dii perapogan.
Mandiyadi na piyamatong iran angkai a manga mama a sosoloten iran den so langon a nditaren iran na inilebad iran siran ko look o pesokeyaw a apoy.
Na sabap sa inisogo o dato sii ko kapekerarangiti ron a tanto den a pakapekeyaon so apoy na miyapatay o kadeg o apoy so manga sondaro a lomibad ki Siyadrak Misak ago si Abidnigo!
Na giyangkai a telo kataw a papatongen pen na miyanga oolog ko look o pekerab a apoy.
Sarta den a sii ko kapegilaya on o dato Nibokadnisar na tominikeras sekaniyan tomindeg a tanto a miyamemesa na pitero iyan ko manga mosawira iyan a Ba kena a telo kataw a papatongen a inilebad tano ko apoy? Na inisembag iran on a Benar anan dato.
Ilaya niyo man a tig o dato ka pepekailay ako sa pat kataw a manga mama a pelalakaw sii ko apoy a kena a ba mapapatong ago da kasakiti! Na so paras o ikapat kiran na datar o wata o manga tohan!
Miyobay si Nibokadnisar ko gimowa o dii perapogan na inilalis iyan a Hey Siyadrak Misak ago Abidnigo a manga oripen o Lebi a Maporo a Tohan liyo kano song kano sii!
Na so manga pendatoon manga mayor manga gobirnador ago so manga mosawira o dato na linibet iran siran na miyailay iran a da den kakaidi o apoy so manga lawas iran aya pen o ba aden a kiyasiroban ko bok ko olo iran. So mambo so manga nditaren iran na da den a ba on kiyagailan aya pen o ba mabaw a baw a bel.
Na pitero i Nibokadnisar a Podin so Tohan i Siyadrak Misak ago si Abidnigo a siyogo iyan sii so malaikat iyan na siyabet iyan so manga oripen iyan a somiyarig rekaniyan. Siyogok iran so sogoan o dato na mateterang siran matay a di sa ba iran kaonoti o di na masimba so apiya antonaa tohan a liyo bo ko rek iran a Tohan.
Kagiya ka maoto na pekalangkapen aken angkai a katero Saden sa manga taw a apiya antonaa i bangensa iran o di na basa a makapetero sa marata a sopak ko Tohan i Siyadrak Misak ago si Abidnigo na pesepotolen siran na mbeloin so walay iran a tabotod ka da den a salakaw a Tohan a ba pekasabet sa datar ai a okit.
Piyakalangkap o Dato Nibokadnisar angkai a totol ko manga taw ko langon a nasiyon a so manga mbarambarang i bangensa ago basa a kibabaling ko dalem o doniya Pengnin ko a makala rekano so kalilintad ago kamapiyaan!
Kabaya aken a penotolan ko sekano sa manga nanao ago piyakamemesa a pinggolaola raken o Tohan a Lebi a Maporo.
Sayana a kababantogan so manga nanao a piyakiilay niyan sayana a mala i kabarakat so manga piyakamemesa a pinggolaola niyan! So ndatoan iyan na da a ikepos iyan a ndatoan na ketatap so kandadato iyan ko langon a kapepamagapidapid o masa.
Saken a si Nibokadnisar na gowani ko kababaling aken ko torogan aken a masosorot ako ago makadadaya
Na mitetaginep ako sa inikalek aken. Tanto aken a inikasosa so manga pangingilain a miyailay aken sii ko kaiiga aken ko igaan.
Sabap roo na inisogo aken a pakapengadapen raken so langon a manga oongangen a mama sa Babilon kaan iran raken kapakitokawi so maana o taginepen.
Kagiya makaoma raken so manga pamimitoon manga paririmar manga wali ago so manga pangangatao na piyanotol aken kiran so taginepen ogaid na da iran raken kapemaanai.
Oriyan iyan na miyangadap raken si Daniyal  na sisii rekaniyan so Roh o Soti a Tohan.
Piyanotol aken on so taginepen aken a tig aken a Hey Biltisiyasar a olowan o manga salamangkiro katawan aken a sisii reka so Roh o Soti a Tohan na da a pageemaan a ba maregen a kakesaboti ngka on. Teroa ngka raken so maana o taginepen aken.
Sii ko kaiiga aken ko igaan na giyai i pangingilain a miyailay aken Aden a tanto den a maporo a kayo sii ko lembak o kalopaan.
Mito so kayo sa tanto a mala ago mabager na somiyoko sa langit so poro iyan na pekeilay ini apiya anda ko pirowarowangan o doniya.
Manga pipiya i paras so manga raon iyan na mikerik ai a so manga onga niyan na pekekan o kalangolangon. Pepekasirong so manga iila a binatang ko atag iyan na dii sesalag ko manga sapak iyan so manga papanok sa kawang. Na ron pepegepera so langon a manga kaaden.
Sii sangkoto a pangingilain a miyailay aken ko kaiiga aken roo na aden a siyogo a so soti a siyogo a miyanog a poon sa langit.
Miyananalo sekaniyan sa matanog a tig iyan a Pataa ngka so kayo na pamotola ngka on so manga sapak iyan! Tataka ngka on so manga raon iyan na paraken ka so manga onga niyan! Bogawa ngka so manga binatang a pesirong ko atag iyan ago so manga papanok a dii sesalag ko manga sapak iyan.
Ogaid na lambai ngka sa tod so manga bekaw niyan sii ko lopa a mabebabed ai a potaw ago tombaga sii ko lomolombay a manga otan ko pangomaan. Gegeneki ngka sekaniyan a mararames o namog sa langit na peda ngka ko manga ayam sii ko manga paotanotan ko kalopaan.
Alina ngka so pamikiran iyan a manosiya na begi ngka sa pamikiran a binatang taman sa somagad on so makapito ragon.
Inipanawatewag ai o manga siyogo piyayag o manga soti angkai a inikokom kaan kasaboti o manga taw ko dalem o doniya a so Lebi a Maporo a Tohan i pepamaapaar ko manga ndatoan o manosiya na ipembegay niyan ai ko apiya antawaa a kebayaan iyan a apiya so lebi a manga bababa a taw na aya niyan on dii pakandatoon.
Giyanan i miyateginep aken a si Dato Nibokadnisar. Na imanto hey Biltisiyasar na payaga ngka so maana niyan ka da den a isa ko langon a manga oongangen ko ndatoan aken a ba raken miyakatero ko maana niyan. Ogaid na kegaga ngka ini ka sisii reka so Roh o Soti a Tohan.
So kiyanega sii i Daniyal  na miyabengang sekaniyan sa da matey na tanto a miyasosa a pamikiran iyan. Na pitero on o dato a Hey Biltisiyasar di ngka pekisosaan a ginawa ngka ko taginepen ago so maana niyan. Na tig i Biltisiyasar a Hey kadnan ko o ba bo mipenggolalan ko manga ridoay ngka so piteginep ka ago so maana niyan sii ko manga soranga a ka a kena a ba sii reka!
So kayo a miyailay ngka a mito a mala ago mabager a so poro iyan na somiyoko sa langit ago pekeilay ko dalem o doniya
A so manga raon iyan na mapiya i paras a pegilain ago madakel i onga a peken o kalangolangon a ron pesirong so manga iila a binatang ago dii sesalag ko manga sapak iyan so manga papanok sa kawang
Na seka den hey dato angkoto a kayo. Miyabaloy ka a mala ago mabager miyakala so bantogan ka taman sa somiyoko sa langit na so kandadatoan ka na minirampay ko pirowarowangan o doniya.
Miyailay ngka Dato so siyogo a soti a pepanog a poon sa langit a tig iyan a Pataa ngka so kayo na go ngka binasaa. Ogaid na lambai ngka sa tod so manga bekaw niyan sii ko lopa a mabebabed ai a potaw ago tombaga sii ko lomolombay a manga otan ko pangomaan. Gegeneki ngka sekaniyan a mararames o namog sa langit na peda ngka den ko manga iila a binatang taman sa somagad on so makapito ragon.
Giyai a maana o taginepen dato giyai i miyapayag o Lebi a Maporo a Tohan a keokitan o kadnan aken a dato.
Kebogaw ka a kebelag ko manga manosiya na pekakaden ka a ped o manga iila a binatang. Pekakan ka sa otan a datar o manga sapi na kerames ka a namog sa langit na pito ragon a kapekasagad iyan reka taman sa kilalaan ka a so Tohan a Lebi a Maporo na aya pepamaapaar ko manga ndatoan o manga taw na ipembegay niyan ai ko apiya antawaa i kebayaan iyan.
So inisogo a pelambaan sa tod so manga bekaw o kayo na aya maana niyan na pekaasal reka den so ndatoan ka amay ka kilalaan ka a so Tohan sa kasorgaan na aya dii ndato.
Kagiya ka maoto Dato na pengnin ko a tarimaan ka so osiyat aken geneki ngka so di ngka dii kandosa na nggolaolaa ngka so ontol teobata ngka so manga kamarataan ka na kapediin ka so kikararasay. Masiken a giyai i kitataros o kapakapipiya ngka.
Langon ai kiyaokitan o dato Nibokadnisar.
Oriyan o miyakasapolo ago dowa olan sii ko dii kandadalakaw o dato ko pantar a atep o torogan iyan sa Babilon
Na pitero iyan a Ilaya niyo angkai a kababantogan a Babilon! Saken i miyangon on a babalingan o dato ko ndatoan a nggolalan ko kala aken i gees kaan kabantogi so menang aken.
Kagiya maipos so mamakapira ragon na pimbangkitiyan o Dato Bilsiyasar so sanggibo a barabangensa a manga pagtaw niyan na mininom sekaniyan sa arak a ped iran.
Sii ko kapeginom on i Bilsiyasar na inisogo iyan a witen on so bolawan ago pirak a manga tagayan a miyakowa gowani i Nibokadnisar a ama iyan a poon ko Timplo o Tohan roo sa Yarosalim kaan aya kainomi o dato ago so barabangensa a manga pagtaw niyan a rakes o karoma niyan ago so manga sandil iyan.
Mandiyadi na inowit iran roo angkai a manga tagayan a miyakowa poon ko Timplo o Tohan sa Yarosalim na aya iran ininoman langon.
Sii ko kapeginom iran na pepodin iran so manga katohanan a inembaalan a bolawan pirak tombaga potaw kayo ago ator.
Minitekaw a aden a miyapayag a manga kemer a lima a manosiya a pesorat ko keleb o torogan o dato a marani ko pembatogan sa solo. Miyailay o dato so dii kasorat o lima
Na miyamansi so paras iyan. Tanto sekaniyan a miyalek a kiyadaan den sa bager a miyakatembala a manga leb iyan.
Inilalis iyan sa matanog a pakisogoan so manga paririmar manga pamimitoon ago so manga pangangatao. Na pitero o dato sangkai a manga oongangen sa Babilon a Saden sa makapengadi sangkai a inisorat ago matero iyan raken o antonaa i maana niyan na penditaran sa mariga a kimon a dato ago peselayan sa bolawan na kebaloy pen a ikatelo a mala i kadato sii ko ndatoan aken.
Ogaid na kagiya makaoma langon angkai a manga mosawira o dato na di iran kapengadian so inisorat aya pen o ba iran matero ko dato so maana niyan.
Mandiyadi na minitaralo baden so kalek o Dato Bilsiyasar a tanto a miyamoti so paras iyan na kiyalibogan mambo so barabangensa a manga taw.
Miyaneg o bai a labi so makapantag ko dii teroon o dato ago so barabangensa a manga pagtaw niyan na somiyong sekaniyan nggagaan ko rowang a dii mbangkitiyan. Pitero iyan a Mamboway ka dato sa taman sa pakataman! Di ka pekelek mipantag sii! Di pemoti a paras ka!
Aden a mama sii ko ndatoan ka a madadalem on so niyawa o soti a manga tohan. Sii ko masa o ama a ka na kiyatokawan a aden a ilmo iyan ago sabot ago ongangen a datar o ongangen o manga tohan. So ama a ka a so Dato Nibokadnisar na initoro iyan sekaniyan a olowan o manga salamangkiro manga pamimitoon manga paririmar ago manga pangangatao sa Babilon.
Giyangkai a Daniyal a bitowan o dato sa Biltisiyasar na kiyatokawan a aden a tindos a pamikiran iyan ago katao ago sabot ago so kapasang ko kapemaanai niyan ko manga taginepen so kapegosaya niyan ko manga pasoalan ago so kagogoda ko manga reregen a antoka. Pakisogoi ngka si Daniyal ka peyagen iyan reka so maana angkanan a inisorat.
Na miyawit si Daniyal ko hadapan o dato na pitero on o dato a Ba seka si Daniyal a isa ko miyanga bibiyag o ama aken a dato Nibokadnisar a poon sa Yodah?
Miyaneg aken a madadalem reka so niyawa o manga tohan ago aden a ilmo o ka ago sabot ago tindos a ongangen.
So manga oongangen ago so manga paririmar na palaya raken den miyawit kaan iran mabatiya angkai a inisorat ko keleb ago matero iran raken so maana niyan ogaid na da iran magaga.
Miyatero raken a makapemaana ka kon ago pekaosay sa manga reregen a antoka. Na o kapangadii ngka ngkai a minisorat ago matero o ka raken so maana niyan na penditaran ka sa mariga a kimon a dato ago peselayan ka sa bolawan na kebaloy ka a ikatelo a mala i kadato sii ko ndatoan.
Somimbag si Daniyal ko dato a tig iyan a Sii reka den so manga pamemegayan ka began ka ko ped a taw so ipepenendan ka. Inonta bo na pangadian aken so misosorat ko keleb na peteroon ko reka so maana niyan.
Makapantag ko ama a ka a si Nibokadnisar hey Dato na so Lebi a Maporo a Tohan na aya on migay sa ndatoan ago menang kabesaran ago bantogan.
Na sabap ko menang a inibegay ron o Tohan na so manga taw ko langon a nasiyon a manga mbarambarang i bangensa ago basa na piyananabad siran ko kipekeleken iran rekaniyan. Saden sa kiyabayaan iyan a mbonoon na biyono iyan na saden sa kiyabayaan iyan a pakapegoyagen na piyakapagoyag iyan. Saden sa kiyabayaan iyan a mipangkat na inipangkat iyan na saden sa kiyabayaan iyan a kibaba na inibaba iyan.
Ogaid na kagiya mangimporoan so poso iyan ago mitegas so pamikiran iyan ko di niyan dii katekabor na piyakaawa sekaniyan ko korsi iyan a dato na miyada on so menang iyan.
Miyabogaw sekaniyan a miyabelag ko manga manosiya na miyabaloy so pamikiran iyan a datar o pamikiran a binatang. Miyakakaden sekaniyan a ped o manga iila a kimar ago miyakapanateb ko manga otan a datar o sapi na pekerames so badan iyan a namog sa langit taman sa miyakilala niyan a so bes so Tohan a Lebi a Maporo na aya pepamaapaar ko manga ndatoan o manga taw na di niyan on dii pakandatoon so apiya antawaa i kebayaan iyan.
Ogaid na seka Bilsiyasar a aya wata iyan na da ngka pangalimbabaanen a ginawa ngka apiya pen o katawan ka ini langon.
Ba ngka baden iniporo a ginawa ngka a sopak ko Kadnan sa kasorgaan ka piyakiwit ka sii angkai a manga tagayan a bolawan a miyakowa ko Timplo niyan. Seka ago so barabangensa a manga pagtaw ngka a rakes o manga karoma ngka ago manga sandil na miyamanginom on sa arak sii ko kapepodiya niyo ko manga katohanan a inembaalan a pirak bolawan tombaga potaw kayo ago ator a di pekailay ago di pekaneg aya pen o ba makasabot. Ogaid na da ngka bantoga so Tohan a pembegay reka sa napas ago pepekapaar ko langon a pekeokitan ka.
Giyanan i sabap a siyogo iyan so lima a somiyorat sangkai a manga katero.
Aya minisorat na giyai MINI MINI TIKIL PARSIN.
Na giyai i maana niyan Aya maana o MINI na binilang ka binilang o Tohan so manga gawii a ipendato o ka na go tiyamanan iyan den.
Aya maana o TIKIL na tinimbang ka miyatimbang ka den ko timbangan na kiyatokawan a korang ka sa kapened.
Aya maana o PARSIN na miyabagi ka miyabagi so ndatoan ka na inibegay ko manga taga Midiya ago Pirsiya.
Mandiyadi na inisogo i Bilsiyasar a penditaran si Daniyal sa mariga a kimon a dato ago peselayan sa bolawan na inipanawatewag a ikatelo sekaniyan a mala i kadato ko ndatoan.
Sii den sangkoto a kagagawii na miyabono si Bilsiyasar a dato sa Babilon
Miyapamikir i Dariyos a taga Midiya a tomoro sekaniyan sa magatos ago dowa polo a manga gobirnador a makapetendingan ko dalem o ndatoan iyan.
Tomiyoro pen so dato sa telo kataw a pangolo iran a so isa kiran na si Daniyal kaan iran matendingan so manga gobirnador kaan da den a antap o dato a ba mailang.
Da matey na mimbaloy si Daniyal a lebi a kikilalaan ko manga pangolo ago manga gobirnador sabap ko tindos a moodiset iyan na singanin o dato a pakipegolowanan iyan on so dalem a ndatoan.
Sabap roo na so ped a manga pangolo ago so manga gobirnador na mipoon siran mangiloba sa mitipo iran ki Daniyal mipantag ko di niyan dii katendingana ko ndatoan. Ogaid na da a karibatan i Daniyal a ba iran miyatoon ka kagiya tomotoman sekaniyan a di den pelalalim aya pen o ba aden a kedawayan ko galebek iyan.
Na pitero angkai a manga mama a Di tano den pekatoon sa apiya antonaa a kitipo tano ki Daniyal liyo ron o misabap ko kapetomana niyan ko kitab o Tohan iyan.
Mandiyadi na misegerompong siran somong ko dato na pitero iran on a Hey Dato Dariyos mamboway ka sa taman sa pakataman!
Sekami langon a manga pangolo ko ndatoan ago so manga gobirnador manga pendatoon manga mosawira ago so ped a manga sanasanaan na miyamagopakat na inayonan ami a mbegay ka sa mabager a sogoan a so apiya antawaa i mamangni ko apiya antonaa a katohanan o di na taw a makaliyoliyo reka hey Dato ko soled o telo polo gawii na ilebad ko galebo a darpa o manga arimaw.
Na pakalangkapa ngka den Dato so sogoan na go ngka pirmai kaan di kealin ka mipepasod ko kitab sa Midiya ago Pirsiya a di den kebaroba.
Kagiya ka maoto na piyakisorat o dato so sogoan ago pinirmaan iyan.
Kagiya katokawan i Daniyal a pinirmaan o dato angkoto a sogoan na miyaling sekaniyan ko walay niyan na somiyodiyod sii ko rowang iyan sa poro a kalelekaan so manga rowasan on a makasasangor sa Yarosalim. Makatelo ko salongan a kapesodiyod iyan a pepangangarapan ago pepanalamat ko Tohan iyan a aya niyan kalalayaman.
Mandiyadi na mitimotimo angkai a manga ridoay i Daniyal sii ko walay niyan na miyailay iran sekaniyan a pepangangarapan ago pepamangni ko Tohan iyan.
Na giyoto a siyongowan iran so dato na piyakitoosan iran on so sogoan iyan a tig iran a Hey Dato ba ngka da pirmai so kokoman a saden sa mamangni ko apiya antonaa katohanan o di na taw a makaliyoliyo reka ko soled o telo polo gawii na ilebad ko galebo o manga arimaw? Benar anan a tig o dato na mipepasod so sogoan ko kitab sa Midiya ago Pirsiya a di den kebaroba.
Na tig iran ko dato a Si Daniyal a isa ko manga biyag a poon sa Yodah na da ka niyan pakinega aya pen o ba niyan tiyago sa ginawa so kokoman a pinirmaan ka ka pepamangni sekaniyan ko Tohan iyan sa makatelo ko salongan.
So kiyanega sii o dato na tanto a miyarata a ginawa niyan na kabaya iyan den so kasebeta niyan ki Daniyal. Taman ko kasedep o alongan na piyanamaran iyan makatoon sa okit a kilidasen iyan on.
Sii ko kiyaperimon iyan na misegerompong somong ko dato angkai a manga mama na pitero iran on a Tatademi ngka Dato a aya kokoman sa Midiya ago Pirsiya na da a sogoan a inibegay o dato a ba kealin.
Mandiyadi na somiyogo so dato na riyapit iran si Daniyal na inilebad iran ko galebo a darpa o manga arimaw. Pitero o dato ki Daniyal a Pengnin ko a masabet ka o Tohan ka a pepangongonotanan ka lalayon!
Na miyawit roo so mala a ator a initotop ko gimowa o galebo o manga arimaw na tiyandaan ai o dato ko siliyo o sising iyan taman ko manga sising o manga sanasanaan iyan kaan da a pekasabet ki Daniyal.
Oriyan iyan na miyaling so dato sa torogan na da den kan sangkoto a kagagawii aya pen o ba makiwit sa iperinarinaw ron a manga boniboniyan na da den toroga ko miyabebasa gawii.
Sii ko kiyasobo niyan na minggagaan somong so dato ko galebo o manga arimaw.
Kagiya makaobay ron na piyananalowan iyan si Daniyal a mararata so lagam iyan a tig iyan a Hey Daniyal a oripen o oyagoyag a Tohan! So Tohan ka a pepangongonotanan ka lalayon na ba niyan miyagaga a kinilidasen iyan reka ko manga arimaw?
Somimbag si Daniyal a tig iyan a Mamboway ka hey dato!
Siyogo o Tohan aken so malaikat iyan na piyakakemed iyan so manga ngari o manga arimaw na da ako iran kapakasakiti ka da a sala aken ko kapegilaya niyan raken aya pen o ba ako reka pemarata Dato.
Minitaralo a kiyababaya o dato na inisogo iyan a igakap si Daniyal ko galebo. Minigakap sekaniyan on na da den a miyatoon on a garas sabap ko kasasarigi niyan ko Tohan iyan.
Na piyakisogoan o dato so manga mama a tominipo ki Daniyal na piyakilebad iyan siran ko galebo o manga arimaw a rakes o manga karoma iran ago manga wata. Sa da iran pen kapakatana ko didalem o galebo na siyadayan siran o manga arimaw na piyanggarenget iran so langon o manga tolan iran.
So kiyaipos ai na pisoratan o dato Dariyos so langon a taw ko oman i nasiyon ko dalem o doniya a manga mbarambarang i bangensa ago basa. Aya inisorat iyan na Pengnin ko a tanto a makala so kapakapipiya niyo!
Isogo aken a so manga taw ko oman i kasasakopan o ndatoan aken na kaleken ago pagadati ran so Tohan i Daniyal. Ka sekaniyan i oyagoyag a Tohan a tatap sa taman sa pakataman. Di den kebinasa so ndatoan iyan aya pen o ba katamani so kandadato iyan.
Petebang sekaniyan ago pesebet ago dii nggolaola sa manga nanao ago manga piyakamemesa sii ko langit ago sa doniya. Sekaniyan i somiyabet ki Daniyal ko kawaraw o manga arimaw.
Sii ko paganay a ragon ko kiyandato i Bilsiyasar a Dato sa Babilon na mitetaginep si Daniyal na miyailay niyan so manga pangingilain sii ko kaiiga iyan ko igaan. Inisorat iyan so taginepen iyan na giya i osayan iyan on
Sii ko pangingilain aken sangkoto a kagagawii na saken a si Daniyal na miyailay aken so mala a ragat a pekolibogen o pat a manga ndo ko langit.
Na aden a pat timan a manga ala a binatang a dii mbabaton a poon ko ragat a so oman i isa on na mibibida ko manga ped iyan.
So miyaona on na lagid o arimaw a aden a manga papak iyan a datar o garoda. Sii ko katetentengi ko ron na miyapekang so manga papak iyan na minibayaw so binatang a poon ko lopa kaan iyan mitindeg so dowa a kamorimori niyan a datar o manosiya na bigan sa poso a manosiya.
Sarta den a mimbaton so ikadowa a binatang a lagid sa paras o mala a aso. Di ini dii mbowat a tomatakilid na aden a telo a gosok a itatangag ko pageletan o manga ngipen iyan. Na miyatero on a Tindeg ka! Sambat ka sa madakel a sapo!
Oriyan ai na miyailay aken so ped a binatang a lagid o mala a tingkalong. Sisii ko likod iyan so pat timan a papak a lagid o manga papak a papanok na aden a pat a manga olo niyan. Na bigan sekaniyan sa mala a kapaar.
Kagiya maipos ai sii ko pangingilain aken sangkoto a kagagawii na miyailay aken so ikapat a binatang a piyakalekelek mawaraw ago tanto a mabager. Potaw so manga ala a ngipen iyan na penggarngeten ago pelameden iyan so pepanga sisikem iyan a pelomegen iyan so pekelamba on ko didalem o ai niyan. Mibibida ini ko langon o miyanga oona a binatang na aden a sapolo a panga niyan.
Sii ko kapepamimikirana ko ko manga panga na sarta den a miyakagemaw sii ko look iran so isa a maito a panga. Na sabap ko kiyapakagemaw niyan na miyanga bebadot so telo a miyanga oonaan iyan a panga. Giyangkai a maito a panga na aden a manga mata on a datar o mata a manosiya ago so ngari a dii tero sa manga katero a ipembalilis.
Sii den ko katetentengi aken on na aden a inibetad a manga korsi sii ko darpa iran na miyontod so Pekeoyagoyag sa da a Kaposan iyan sa kapengokom iyan. Mapoti so manga nditaren iyan a datar o giyaw na so bok ko olo niyan na datar sa kapoti o soti a bombol a bilibili. So korsi iyan na lagid o pesokeyaw a apoy na pekerab so manga tirikan iyan
Na aden a apoy a pegondas a lagid o lawasaig a pepekapoon ko danga iyan. Aden a nggibonggibo a pepanalagad on ago so sapolo nggibo na tekepen peman sa sapolo nggibo a kititindeg ko hadapan iyan. Inepoonan den so kapengokom na piyangokab so manga ribro.
Sii den ko katetentengi ko ron na pekeneg aken pen so manga katero a ipembalilis a dii teroon o maito a panga. Na initaros aken a kapakambebantay aken taman sa miyabono so ikapat a binatang na miyabinasa so lawas iyan ago iniitog ko pekerab a apoy.
So peman so ped a telo a binatang na kiyadaan siran ko dii kandato ogaid na miniiseg so omor iran taman ko tindo a masa a inokoran kiran.
Na sii ko pangingilain aken sangkoto a kagagawii na miyailay aken pen so sakataw a datar o Wata o manosiya a pepekaoma a oonotan o manga gabon sa langit. Miyakaoma sekaniyan ko Pekeoyagoyag sa da a Kaposan iyan na piyakaadap sekaniyan on.
Na bigan sekaniyan sa kadato bantogan ago kapaar kaan kapangongonotani o langon a taw ko oman i nasiyon a manga mbarambarang den i bangensa ago basa. So kapaar iyan na da a ikepos iyan a kapaar na di den kebinasa so ndatoan iyan.
Saken a si Daniyal na miyakandarasag so pamikiran aken na tanto aken a inikasosa so manga pangingilain aken.
Kagiya ka maoto na inobay aken so isa ko kititindeg roo na iniise aken on o antonaa i maana angkai langon. Na piyakisabotan iyan raken so maana niyan a tig iyan a
So pat a manga ala a binatang na giyoto so pat a manga ndatoan a pekagemaw ko doniya.
Ogaid na sii sa kaposan na so manga soti a pagtaw o Lebi a Maporo a Tohan na aya pekakowa ko dii kandato na ketangan iran sa taman sa pakataman.
Samaoto na kabaya aken a katokawan ko pen so tito a benar makapantag ko ikapat a binatang a mibibida ko langon o ped iyan a so binatang a piyakalekelek a aden a ngipen iyan a potaw ago manga kanoko a tombaga a pinggagarnget iyan ago pilalamed so miyanga sisikem iyan ago pilolomeg iyan so miyalamba on ko didalem o ai niyan.
Iniise aken pen so makapantag ko sapolo a panga sii ko olo o ikapat a binatang ago so isa a panga a miyaori a kiyapakagemaw niyan a aya kiyasabapan ko kiyapanga oolog o telo ko ped a manga panga. Giyai so panga a lagid o ba mala i gees a di so manga ped iyan a aden a manga mata niyan ago ngari a dii tero sa manga katero a ipembalilis.
Sii ko katetentengi aken on na pepekitidawa angkai a panga ko manga pagtaw o Tohan na pekedaag iyan siran
Taman sa miyakaoma so Pekeoyagoyag sa da a Kaposan iyan. Na inokas iyan so kokoman a sosoramig ko manga pagtaw o Lebi a Maporo a Tohan. Giyanan so masa a kaketarimaa o manga pagtaw o Tohan ko dii kandato.
Mandiyadi na inibegay niyan raken angkai a osayan So ikapat a binatang na giyoto so ikapat a ndatoan a nggemaw ko doniya. Mibibida ini ko langon a ped a ndatoan na sekaben iyan so dalem o doniya a pelomegen iyan ago sesaan iyan.
So sapolo a manga panga niyan na giyoto so sapolo a dato a makapendato sangkai a ndatoan. Pekatalondog kiran na nggemaw so isa pen a dato a mibibida ko ped a sapolo a dato na pegesen iyan so telo kataw kiran.
Petero sekaniyan sa sopak ko Lebi a Maporo a Tohan na perasain iyan so manga pagtaw o Lebi a Maporo. Tepengan iyan malin so manga ala a gawii iran ago manga taritib na kepalad siran ko kapaar iyan ko soled o telo ragon ago tenga.
Ogaid na pagokasen so kokoman na kowaan rekaniyan so kadadatoi na tarotop a kakedadas iyan sa taman sa pakataman.
Na giyoto a so dii kandato kapaar ago bantogan o langon o manga ndatoan ko kabebaan o langit na imbegay ko manga pagtaw o Lebi a Maporo a Tohan. So ndatoan iyan na da a ikepos iyan a ndatoan na pesimbaan sekaniyan ago pengongonotanan o langon o manga dato.
Giyai i kaposan o totolan ko pangingilain. So saken on peman a si Daniyal na tanto a masososa so pamikiran aken na miyamoti so paras aken ko kalek aken ogaid na tiyago aken ai baden langon sa ginawa ko.
Sii ko ikatelo ragon a kandadato i Bilsiyasar na saken a si Daniyal na aden pen a ped a pangingilain aken a miyakatalondog ko miyaona.
Sii sangkai a pangingilain na miyailay aken a sisii ako den ko kokotaan a siti a Sosa ko probinsiya a Ilam a tomitindeg ako ko kilid o Lawasaig a Olay.
So kiyalangkaw aken na miyailay aken so mama a bilibili a dowa i panga a tomitindeg ko kilid o lawasaig. Matas angkoto a manga panga ogaid na so isa on na matas a di so ped iyan apiya pen o miyaori a kiyato iyan.
Na miyailay aken so bilibili a sii niyan ipesidong so manga panga niyan sa tampar sa sedepan sa pagotaraan ago sa pagabagatan. Da den a binatang a ba on makaato aya pen o ba aden a makapalagoy a poon ko kapaar iyan ka so den so kabaya iyan i di niyan dii nggolaolaan na inimbantogan iyan a ginawa niyan.
Sii ko di aken on dii kapamimikirana na miyailay aken a mandangan a pepekaoma a poon ko sedepan a peketasen iyan so dalem a doniya a di makatatana ko lopa. Giyangkoto a mandangan na aden a satiman a marayag a panga sii ko pageletan o manga mata niyan.
Na piyantek iyan a somasagembet so dowa i panga a bilibili a miyailay aken a tomitindeg ko kilid o lawasaig.
Miyailay aken a diyaseg iyan so bilibili a tanto niyan a pekerarangitan na diyasengan iyan na riyopet iyan so dowa timan a panga niyan. Da den a bager o bilibili sa kapegatowi niyan on na minipapes sekaniyan o mandangan ko lopa na pindapodapoan iyan. Na da den a ba makapenabang ko bilibili ko kapaar o mandangan.
Inimbantogan o mandangan a ginawa niyan ogaid na kagiya lebi a makala so bager iyan na miyapotol so mala a panga niyan. Na minisambi sii na romitok so pat timan a manga rarayag a panga a kipakasasangor ko pat a manga ndo ko langit.
Miyakapoon ko isa kiran so isa pen a maito a panga a tanto a miyakala so kapaar iyan sa tampar sa pagabagatan sa sebangan ago tampar ko mapiya a inged a Israil.
Na pepekala den so kapaar iyan a minisampay pen taman ko manga langit na piyangolog iyan ko lopa so ped ko manga kaaden sa langit ago so manga bitoon na liyomeg iyan siran.
Inimbantogan iyan a ginawa niyan taman ko kiyaatowi niyan ko Pangolo o manga kaaden sa langit ka piyakigenekan iyan so oman gawii a kapesepaati ron na piresikan iyan so Timplo.
Na sabap ko dii kapakasela o madakel a taw na miyapalad ko kapaar iyan so manga taw o Tohan a rakes o oman gawii a kapesepaat. So tito a benar na minilebad ko lopa na mitegompiya so panga ko langon a di niyan dii nggolaolaan.
Na giyoto a miyaneg aken a dii mbitiyarai so dowa ko manga malaikat na pitero o isa on ko ped iyan a Ay katey a kipetomanen ko manga mapenggolaola sangkai a pangingilain? Ay katey o pekabinasa a dii kapakasela a ipekagenek o oman gawii a kapesepaat? Ay katey a dii kapelomega ko Timplo ago so manga taw o Tohan?
Na somimbag so isa on a tig iyan a Taman sa mapopos so dowa nggibo ago telo gatos a kagagawii ago kadaondaw oriyan iyan na kesoti ago pekaasalen so Timplo.
Sii ko kiyailaya aken a si Daniyal ko pangingilain na piyanamaran aken so kasaboti aken on. Sarta den a aden a miyakatindeg ko hadapan aken a datar sa paras a mama.
Na miyaneg aken a lagam a manosiya a pepananalo sii ko Lawasaig a Olay a tig iyan a Hey Diyabarail pakisaboti ngka sangkai a mama so maana o pangingilain.
Na sii ko kapepekarani niyan ko darpa a titindegan aken na miyalek ako ago miyakagepe ko lopa. Ogaid na pitero iyan raken a Hey wata o manosiya sabota ngka a so kakitoman o manga mapenggolaola a miyailay ngka ko pangingilain na sii ko akir a gawii.
Sii ko di niyan raken dii kapakimbitiyarai na kaadaan ako den sa tanod ko kapakagegepe aken roo ko lopa. Ogaid na siko ako niyan a piyakatindeg iyan.
Na tig iyan a Pekitokawan ko reka o antonaa i kesowasowa sii ko da pen mitalingoma a kapemborngat o rarangit o Tohan. So miyailay ngka na makapantag ko matetendo a masa a kaposan.
So dowa i panga a bilibili a miyailay ngka na giyoto so manga dato sa Midiya ago Pirsiya.
So bombolen a mandangan na giyoto so dato sa Grisiya na so marayag a panga niyan sii ko pageletan o manga mata niyan na giyoto so miyaona on a dato.
So pat timan a manga panga a minisambi ko isa a miyapotol na giyoto so pat a ndatoan a nggemaw a pekapoon ko ndatoan iyan ogaid na kena siran a ba datar iyan sa kapaar.
Sii ko kaposan a masa o di iran dii kandato amay ka matarotop so kasosopak o dii mamakasela na pekagemaw so isa a dato a dii mangarasi ago mapasang i kapanaliba.
Tanto a pekala so bager iyan ogaid na kena a ba nggolalan ko kapakagagaga niyan. Kisabap iyan so pakabengang a kabinasaan na petegompiya sekaniyan ko langon a di niyan dii nggolaolaan. Mbinasaan iyan so manga babager a taw ago so manga pagtaw o Tohan.
Sabap ko kabaraakal iyan na pekaosoren iyan so kapepanaliba iyan na ipembantogan iyan a ginawa niyan. Amay ka magedam iran a malilinding siran na mbinasaan iyan so madakel a taw na apiya so Makalelebi a Pangolo na pagatowan iyan den. Ogaid na kebinasa sekaniyan a kena ini a ba galebek o manosiya.
Mataan den a kitoman angkai a pangingilain a miyaosay reka makapantag ko manga kagagawii ago kadaondaw ogaid na pagemaa ngka den ka matey pen a kakitoman iyan.
Sii ko paganay a ragon a kandadato i Dariyos a dato sa inged a Babilon a wata sekaniyan i Ahasowiros a taw sa Midiya
Na saken a si Daniyal na pepangadi ko manga sorat o manga nabi. Na sii ko katero o Allah a inisorat o Nabi Yaramiyas na siyabot aken on a so tindo a masa a kabibinasa o siti a Yarosalim na pito polo ragon.
Mandiyadi na miyangadap ako ko Kadnan a Tohan ko ka miyangangampedian ako ron ko kapangangarapan ago kapamangni a di ako dii powasa a ndiditar sa sako ago magoombi.
Miyangangarapan ako ko Allah a Tohan ko ago miteobat a tig aken a Hey Kadnan a mala ago piyakalekelek a Tohan na di ngka dii nggolalan so kapasadan ka a kipekelimoon ko siran oto a pekebabaya reka ago petoman ko manga sogoan ka.
Ogaid na miyakandosa kami ago miyakanggolaola sa bibid ago marata. Siyopak ami seka ka tiyalikodan ami so manga sogoan ago manga kokoman ka.
Na da ami pakinega so manga oripen ka a manga nabi a miyangosiyat sii ko Ingaran ka ko manga dato ami manga olowan ami manga apo ami ago sii ko langon a taw ko bangensa ami.
Maontol ka Kadnan ogaid na sekami na mipepanagop ami so kayaan taman den imanto sekami langon a manga taw sa Yodah ago so kibabaling sa Yarosalim ago so langon a manga Israil ndatar so siran oto a sisii sa marani ago so ndodoo sa mawatan sii ko langon a inged a ron kami ngka iniparak sabap ko kiyaongkira ami reka.
Hey Kadnan langon kami a rakes o manga dato ami manga olowan ami ago manga apo ami na palaya ami den mipepanagop so kayaan sabap sa miyakandosa kami sii reka.
Ogaid na masalinggagaw ka ago paririla hey Kadnan a Tohan ami apiya pen miyakasopak kami reka.
Da ami seka pakinega ya Allah a Tohan ami ka da ami paratiyayaa so manga kokoman a initoron ka rekami a miyakaokit ko manga oripen ka a manga nabi.
So langon o nasiyon a Israil na miyakasogok ko kitab ka ago miyakasilay ka siyangka iran a kapemakinega iran reka. Sabap roo na minitana rekami so manga paninta ago minisepa a kasiksaan a misosorat ko Kitab o Mosa a oripen o Tohan sabap ko kiyapakandosa mi reka.
Initoman ka den so miyatero o ka a indaneg rekami ago so manga olowan ami ko kiyawiti ngka rekami sa mala a morala. Ka sii ko dalem o doniya na da den a miyasowasowa a ba datar o kasiksaan a miyanggolaola sa Yarosalim.
Langon ai rekami minitalingoma a aya kiyatoman o misosorat ko Kitab o Mosa na apiya pen oto ya Allah a Tohan ami na da kami reka den pangangampedian ko katalikodi ami ko manga dosa mi ago so katordowa mi ko tito a benar ka.
Initana a ka rekami ya Allah so morala a pitiyagar ka ka da ami seka den pakinega na maontol ka ya Allah a Tohan ami ko langon a di ngka dii nggolaolaan.
Hey Kadnan a Tohan ami a aya miyakaliyo ko manga pagtaw ngka sa Misir a nggolalan ko mala a kabarakat ka ago piyakibantog ka so Ingaran ka a lagid o kapekebantogi ron imanto na miyakandosa kami ago miyakanggolaola sa marata.
Na pengnin ko reka Kadnan a sabap ko langon o kaontol ka na pakawatana ngka so rarangit ka ago gani sa siti a Yarosalim a so soti a palaw ngka. Ka sabap ko manga dosa mi ago so kadostaan o manga apo ami na giya Yarosalim ago so manga pagtaw ngka na pekowaan a diyaman o langon a taw ko mbalabala rekami.
Pamakinega ngka imanto hey Tohan ami so kapepangangarapan ago kapepangangampedian aken a oripen ka na sabap ko Ingaran ka Kadnan na ilaya ngka a limo so Timplo ngka a miyalaslas.
Hey Tohan ko lekai ngka so tangila ngka na go ngka pamakinega so pangni aken! Bekara ngka so manga mata ngka na go ngka ilaya so miyalaslas a siti a maawid ko Ingaran ka! Ka kena a ba ami seka pepamangnii sabap ko kaontol ami ka sabap bo ko kala a ka i gagaw.
Pamakinega kami ngka Kadnan! Rilai kami ngka Kadnan! Tagoa kami ngka sa ginawa Kadnan na go ka seriat! Hey Tohan ko sabap ko Ingaran ka na di ngka pesendoden ka so siti ngka ago so manga pagtaw ngka na aawidan iran so Ingaran ka.
Na tomiyaros ako mangangarapan a di aken dii teobaten so dosa ko ago so dosa o bangensa ko a manga Israil a pepangangampedian ako ko Allah a Tohan ko mipantag sa Yarosalim a so soti a palaw niyan.
Na sii ko di aken pen dii kapangangarapan na so Diyabarail a so malaikat a miyailay aken ko miyaona a pangingilain aken na miyakaoma raken sa magaan a kapelayog iyan sii ko wakto a kapesepaat oman perimon.
Na piyakasabot ako niyan a tig iyan a Hey Daniyal miyakaoma ko reka imanto sa kambegi aken reka sa sowa ago sabot.
So den so kiyapoon ka mangangarapan na inibegay raken so sembag na katii ako sa kapeyaga ko ron sii reka ka tanto ka a pekebabayaan o Tohan. Kagiya ka maoto na pamakinega ngka piyapiya kaan ka masabot so pangingilain.
So pito polo na tekepen sa pito ragon na giyoto i katey o masa a tindo o Tohan mipantag ko bangensa ngka a manga taw ago so soti a siti niyo kaan mitapelek so kasosopak ago an mada so dii kandosa kaan mapapas so kadostaan ago an mapakambeken so da a pitetamanan iyan a kaontol kaan minggolalan so pangingilain ago so miyaalamat ago an kasalawati so Lebi a Soti.
Na tanodi ngka ago sabota ngka ini Ipoon ko kimbegan ko sogoan sa kambangona peroman sa Yarosalim taman ko kapekaoma o Pendatoon a Miyapili o Tohan na segad so pito a tekepen sa pito ragon ago so pen so nempolo ago dowa na tekepen sa pito ragon. Mbangonen peroman a Yarosalim a rakes o poblasiyon ago kota apiya pen masa oto a kasasanaat.
Amay ka maipos so nem polo ago dowa a tekepen sa pito ragon na mbonoon so Miyapili o Tohan a lagid o ba da den a miyapasad iyan. Na so manga taw a isa bo sa bangensa ago so olowan a pekatalingoma na mbinasaan iran so siti ago so Timplo. Na pekatalingoma so kaposan a lagid o bagiyaw a taman den sa kaposan na mitataros so dii katidawa a rakes o kapekelaslas a miyatekdir o Tohan.
Giyangkanan a olowan na magembaal sa mabager a kapasadan ko madakel a taw ko soled o pito ragon. Ogaid na amay ka iraot sa kalookan so pito ragon na pekigenekan iyan so dii kakorban ago so kapesepaat sa soasoat. Na aya lebi a marata ko langon a penggolaolaan iyan na pekatindegen iyan so piyakasisingay a nganin a pekamorala taman sa pagododen sangkoto a olowan so kabinasaan a kiyokoman rekaniyan.
Sii ko ikatelo ragon a kandadato i Siros a dato sa Pirsiya na aden a miyapayag ki Daniyal a bebetowan sa Biltisiyasar na miyakaokit ai ko pangingilain. Tito a benar so miyapayag on na makapantag ai ko masa a mala a kasasanaat. Na siyabot i Daniyal so maana o pangingilain.
Isako mitoron raken so pangingilain na saken a si Daniyal na dii mboko ko soled o telo ka padian.
Da ako den makakan sa manga pipiya a pangenengken o di na sapo aya pen o ba miyakataam sa arak ago da aken ibonga a lana a lawas aken taman sa da mapopos so telo ka padian.
Sii ko ikadowa polo ago pat gawii ko paganay a olanolan na tomitindeg ako ko kilid o mala a lawasaig a Tigris.
Sii ko kiyalangkaw aken na miyailay aken so sakataw a mama a ndiditar sa sotra ago sesambitan sa lombos a bolawan.
Pekerap so lawas iyan a datar o montiya na matiyaya so paras iyan a datar o kilakilat. So manga mata niyan na lagid o pesokeyaw a manga barabad na komikindat so manga barokan iyan ago manga ai a datar o piyakatenang a galang na so oni o sowara niyan na datar o sowara o bariboribo a manga taw.
Saken a si Daniyal na aya bo miyakailay sangkai a pangingilain. So manga mama a ped aken na da iran mailay ka riyaot siran baden a mala a kalek a minipalagoy iran sa kapetepok iran.
Na inibegak ako roo a saken bo a tometenteng sangkai a piyakamemesa a pangingilain. Da den a miyalamba ko bager aken na tanto a miyamansi a paras aken na da den a kapekagaga aken.
Kagiya maneg aken so lagam iyan na miyaoteng ako ko lopa a kiyadaan den sa tanod na makaiiga ako roo a makagegepe.
Na giyoto a aden a miyakakapet raken a lima a biniknat ako niyan taman sa minideken aken ko lopa a manga leb aken ago manga palad a lima a tatabaden ako.
Na pitero iyan raken a Hey Daniyal a tanto a pekebabayaan o Tohan tindeg ka na pamakinega ngka piyapiya so peteroon ko reka ka siyogo ako reka imanto. Kagiya matero iyan ai na tominindeg ako a tatabaden pen.
Tomiyaros sekaniyan tero a tig iyan a Di ka pekelek Daniyal ka ipoon ko paganay a gawii a kapananamari ngka ko kapakasabot a ipepangalimbabaan ka a ginawa ngka ko hadapan o Tohan ka na tiyarima iyan so pangni ngka na giyoto i inisong aken sii.
Ogaid na so saitan a olowan o ndatoan a Pirsiya na ineren ako niyan ko miyakadowa polo ago isa a gawii. Mandiyadi na miyakaoma si Mikail a isa ko manga poporo a malaikat na inogopan ako niyan ka kagiya miyasendod ako roo a ped o manga dato sa Pirsiya.
Na katii ako imanto sa kapagosaya reka ko keolaola o bangensa ngka a manga taw ko akir a manga gawii ka so pangingilain na makapantag ko masa a da pen mitalingoma.
Sii ko di niyan pen dii katero na makatotolong ako baden a di makapetero.
Na siko o malaikat a mapaparas a manosiya so modol aken na sarta a miyabengat aken a ngari aken na miyakatero ako. Pitero aken rekaniyan a tomitindeg ko hadapan ko a Tanto ako a miyasosa sabap ko pangingilain kadnan ko na kiyadaan ako den sa bager.
Kagiya oripen ako ngka na andamanaya i kimbitiyarain aken reka a kadnan aken? Ka miyada so bager aken na lagid o ba da den a napas aken.
Mandiyadi na siko ako niyan peman ka piyakabager iyan.
Di ka pekelek a tig iyan ka tanto ka a pekebabayaan o Tohan. Piyapiya ka ago pakababager! So kiyateroa niyan raken sii na miyakabager a ginawa ko na tig aken a Na den tero ka den kadnan ka kiyabegan ako ngka sa bager.
Na pitero iyan a Katawan ka o antonaa i inisong aken reka? Magaan ako bo komasoy a makipetidawa ko saitan a olowan o ndatoan a Pirsiya na amay ka maipos ako na pekaoma so saitan a olowan o ndatoan a Grisiya.
Na sii ko paganay a ragon ko kiyandato i Dariyos a taw sa Midiya na saken i miyakapamayandeg ki Mikail sa kapagogopi aken on.)
Imanto a tig o malaikat na peyagen ko reka so tito a benar. Telo pen a manga dato a pendato sa Pirsiya na aden pen a ikapat a makalelebi a kawasa a di so langon o manga ped. Amay ka makala so kapaar iyan a nggolalan ko kakawasaan iyan na pengondoin iyan so oman i isa sa kapagatowi ran ko ndatoan a Grisiya.
Sa masa oto na nggemaw so gaos a dato a pendatoan iyan so mala a ndatoan na ipenggolalan iyan so langon taman a kabaya iyan.
Ogaid na amay ka makambeken so di niyan dii kandato na keropet so ndatoan iyan na mapembagibagi ini sa pat baad. Kena a ba niyan manga mbawataan a makapendato sii aya pen o ba iran mipendato so kapaar a datar o inindato iyan gowani ka pesekisiin so ndatoan iyan ago imbegay ko manga ped.
So dato sa pagabagatan na pekabager ogaid na so isa ko manga inidal iyan na kebaloy a lebi a mabager a di sekaniyan na pendatoan iyan so rek iyan a ndatoan sa mala a kapaar.
Maipos so pira ragon na makapegabanga so dato sa pagabagatan ago so dato sa pagotaraan. So wata a babay o dato sa pagabagatan na pakipengaroma ko dato sa pagotaraan kaan makabager so kapagepeda iran. Ogaid na di kitaros o babay so kapakagaga niyan na di mambo kemboway so kapaar o karoma niyan. Na ipagampo so babay a rakes o manga balisogoon iyan ago so wata iyan ago so manga pegogop on sangkoto a manga gawii.
Ogaid na di ketey na so isa ko manga tonganay o babay na kebaloy a dato sa pagabagatan. Na nggobaten iyan so manga sondaro o dato sa pagotaraan soledan iyan so kota iran na tebanen iyan siran.
Amay ka komasoy sekaniyan sa Misir na ipetelon iyan so manga katohanan iran ago piyanowang a manga barahala a rakes o manga ala i arga a kasangkapan iran a bolawan ago pirak. Oriyan iyan na di niyan petekoren so dato sa pagotaraan ko soled o pipira ragon.
Maipos ai na nggobat so dato sa pagotaraan ko ndatoan o dato sa pagabagatan ogaid na pekatailis ko inged iyan.
Ogaid na so manga wata a mama o dato sa pagotaraan na petiyagar siran sa katidawa ago timo sa madakel a sondaro na lagid o bagiyaw a kasondol iran sa kapakipetidawa taman den ko kota o ridoay.
Na giyoto a meliyo so dato sa pagabagatan a pekerarangitan ka ipetidawa iyan so madakel a sondaro a tinimo o dato sa pagotaraan na tebanen iyan siran.
Na amay ka mabiyag iyan so madakel a sondaro na iporo iyan a ginawa niyan na pakipemono iyan so bariboribo a manga ridoay niyan ogaid na di pagtey so kapepekataban iyan.
Ka so dato sa pagotaraan na pegolowanan iyan so lebi pen a madakel a sondaro a di so miyaona na sii ko kiyaipos o pipira ragon na kesoy sekaniyan a rakes o makapal a sondaro a tanto a kagogomaanan.
Sa masa oto na madakel a pekasopak ko dato sa pagabagatan. So pen so dii mangarasi a manga taw ko bangensa ngka hey Daniyal na sopak siran a aya kaketoman o pangingilain ogaid na keilang baden so antap iran.
Na pekaoma so dato sa pagotaraan ka pelikopan iyan a manga tambak so isa a kokotaan a siti na keagaw niyan ai. Na di ron pekaato so manga sondaro o dato sa pagabagatan ka apiya so lebi kiran a mabager na di pekagaga.
Giyangkai a gomogobat a poon sa pagotaraan na ipenggolalan iyan so kabaya iyan a da a ba on pekaren. Tereg sekaniyan ko kababantogan a inged a Israil a aden a kapaar iyan sa kapelaslasa niyan on.
Na pegantanganen iyan a song sekaniyan a rakes o langon o bager o ndatoan iyan sa kapakipepasadanowai niyan ko dato sa pagabagatan. Pakipengaroma niyan on so wata iyan a babay a iinamen iyan a ikebinasa oto o ndatoan ogaid na di kibolos so antangan iyan aya pen o ba rekaniyan makaogop.
Oriyan iyan na nggobaten iyan so manga inged sa kilid a ragat na madakel a keagaw niyan kiran. Ogaid na so isa a komandir na pagposen iyan so katetakabor iyan a ron iyan on bo petoa.
Mandiyadi na mbeling sekaniyan ko manga kota sii ko inged iyan ogaid na kisosong sekaniyan ago keoteng a di den keilay.
Sembi rekaniyan so dato a pekataralo a kapekabowisa niyan ko manga taw kaan makala so kakawasaan o ndatoan iyan ogaid na di matey na kebinasa sekaniyan a kena a ba sabap ko rarangit aya pen o ba katidawa.
Kesambian sekaniyan o ikagogowad a taw a da a labet iyan ko kandato. Ka kitekaw a kakekamala niyan ko kadadatoi a nggolalan ko kapamagakal.
Pitero pen o malaikat ki Daniyal a Sii sangkoto a masa na nggemaw si Mikail a so kababantogan a malaikat a pepagipat ko bangensa ngka a manga taw. Na giyoto i kepoonan o masa a karomasayan a lebi a maregen a di so apiya antonaa a miyanggolaola ipoon den ko kiyaadena ko pagampaganay a nasiyon na taman imanto. Ogaid na sangkoto a masa na kesabet so manga taw ko bangensa ngka maana a so oman i isa a minisorat so ngaran iyan ko Ribro o Tohan.
Na madakel ko miyamatay a penga ooyag a so ped na pekatarima sa da a kaposan iyan a kaoyagoyag ago so pen so ped na pekatarima sa kayaan ago da a ikepos iyan a kaitoan.
Siran oto a manga oongangen na pemanigay a datar sa kasigay o langit na siran oto a miyakaagak ko madakel a taw ko kaontol na pemanindaw a lagid sa kasindaw o manga bitoon sa taman sa pakataman.
Ogaid na seka Daniyal na pagemaa ngka so manga katero ago lekena ngka so ribro taman sa masa a kaposan. Madakel a pelayalayag ko mbalabala na keomanan so katao.
Na giyoto a miyangilailay ako a si Daniyal na miyailay aken so dowa pen kataw a tomitindeg a so isa on na sii sangkai a kilid a lawasaig na so isa on na sii sa sabala.
Pitero o isa kiran ko malaikat a ndiditar sa sotra a tomitindeg ko liyawaw o lawasaig a Ay kakepasad angkai a piyakamemesa a mapenggolaola?
Na inibayaw o malaikat so dowa a lima niyan sa tampar sa langit na misepa sekaniyan sii ko Ingaran o Tohan a oyagoyag sa taman sa pakataman a tig iyan a Sii ko kapopos o isa a masa ago dowa a masa ago sabaad a masa. Amay ka matarotop so kaperopeta ko kapaar o soti a manga taw na giyanan i kiyapasad angkai langon.
Miyaneg aken so pitero iyan ogaid na da aken sabota. Mandiyadi na iniise aken on a Kadnan ko antonaa i keondasan ai langon?
Na tig iyan a Ika roo den Daniyal ka pageemaan ago di kitoman angkai a manga katero taman sa maoma so masa a kaposan.
Madakel a penga sosoti ago penga babaloy a da a daket iyan ago penga tetepengan ogaid na siran oto a manga rarata na ipeteros iran baden so di iran dii kapemarata. Da a isa bo ko manga rarata a ba pekasabot ogaid na so manga oongangen na kesabot iran.
Ipoon ko gawii a kapekigeneki ko oman gawii a dii kakorban ago so kapekatindega ko piyakasisingay a nganin a pekamorala na sanggibo ago dowa gatos ago siyaw polo a manga gawii a pekasagad.
Na sayana a kerakmatan so sekaniyan oto a pekanayaw ago pekatiger taman ko kiyapopos o sanggibo ago telo gatos ago telo polo ago lima gawii.
Giyai so katero o Allah a initoron iyan ko nabi Hosiyas a wata i Biri sii ko masa a kiyapakandato i Osiyas Yotam Ahas ago si Hisikiyas sii sa Yodah ago si Yarobowam a wata i Yowas sii sa Israil.
Isako pepoonan tomoron o Allah so katero iyan ko manga Israil a miyakanggolalan ki Hosiyas na pitero iyan ki Hosiyas a Ika roo na pangaroma ka sa sondal. Pembawata sekaniyan sa manga wata ko dii kasina ka ibarat ai o manga pagtaw aken ko inged a tanto a marata a kiyasina iran ko kiyaawai ran ko Allah.
Kagiya ka maoto na piyangaroma i Hosiyas si Gomir a wata i Diblaim na miyaogat na mimbawata sa mama.
Na pitero o Allah ki Hosiyas a Betowi ngka sekaniyan sa Yasriil Pepamola so Tohan ka di bo matey na indaneg aken ko pamiliya i Yiho a dato sa Israil so kiyapamono iyan sii sa Yasriil na pageposen aken so kapakandadato o manga moriyataw niyan sii sa Israil.
Sa gawii oto sii ko Balintad a Yasriil na potolen aken so bager a Israil sa kapakipetidawa.
Miyaogat peroman si Gomir na mimbawata sa babay. Na pitero o Allah ki Hosiyas a Betowi ngka sa Lo Rokama Kena a ba Ipekepedi ka di aken den ikepedi so manga taw sa Israil aya pen o ba ko siran karilai.
Ogaid na ikepedi aken so manga taw sa Yodah ka sebeten aken siran a kena a ba nggolalan ko katidawa a so manga pana manga pedang manga koda o di na manga pangongoda ka makapenggolalan ko Allah a Tohan iran!
Sii ko kiyapakageneka den i Gomir somoso ki Lo Rokama na miyaogat peroman na mimbawata sa mama.
Pitero o Allah a Betowi ngka sa Lo Ami Kena a ba ko manga Pagtaw ka so manga taw sa Israil na kena den a ba ko manga pagtaw na kena a ba ako iran Tohan.
Apiya pen oto na pekatalingoma so masa a so manga taw sa Israil na kelagid sa kadakel o peted sa kilid a ragat a di ketakes o di na kebilang. Sa gawii oto na di siran den mbetowan sa Kena a ba ko sekano manga pagtaw ka aya imbeto kiran na Sekano i manga wata o Oyagoyag a Tohan!
Sa gawii oto Hosiyas na mbetowan ka so ped ka a manga Israil sa Ami Manga Pagtaw o Tohan ago Rokama Ipekelimo o Allah.
Ogaid na imanto na mbongeti ngka so ina a ka a Israil mbongeti ngka ka kena den a ba ko sekaniyan karoma na kena den a ba ako niyan karoma. Teroa ngka on a kowaa niyan ko paras iyan so kapekeilaya on a sondal ago geneki niyan so di niyan dii kasina.
Ka o di na pelekasan aken sekaniyan taman sa matalandiyang a lagid isako gawii a kinimbawataan on na mbalowin ko a lagid o disirto a komigaw a lopa on na petay sekaniyan a kawaw.
So peman so manga wata iran na di aken ikelimo ka kagiya inimbawata siran ko kiyasondal.
Misondal so ina iran a piyakayaya a kiniyogaten iyan kiran ka pitero iyan a Song ako ko siran oto a pekebabaya raken ka ipembegay iran raken so pangenengken aken ago ig so manga nditaren aken ago so lana ko a olibi ago arak.
Sabap roo na pagalangan aken so lalan iyan sa manga sorok na pelakoben aken sekaniyan kaan iyan di ketoon so pagokitan iyan.
Selobaan iyan so pepanga bebebaya on ogaid na di niyan peraoten. Pengilobaan iyan siran ogaid na di niyan ketoon. Mandiyadi na peteroon iyan a Kesoy ako ko miyaona a karoma ko ka lebi a mapiya a kapakambebetad aken on gowani a di so imanto.
Da niyan makilala a saken bes i migay rekaniyan sa pereperan bago a arak ago lana a olibi ago so madakel a pirak ago bolawan a inosar iyan ko kapesimbaa ko katohanan a Baal.
Kagiya ka maoto na mbawiin ko rekaniyan so pereperan aken igira a miyakatoa ago so bago a arak aken sii ko mosim iyan. Nggansingen aken on so manga nditaren a inibegay aken on a inisapeng ko katatalandiyang iyan.
Imanto na sewaan aken so kadidiyampa iyan ko kapekeilaya on o manga pekebabaya on na da den a ba on pekasabet ko lima ko.
Pekageneken aken so langon a di niyan dii kaselaselaa ko manga pista niyan a so manga saribolan so manga Gawii niyan a Idedeke ago so langon a miyatendo a kalilimod iyan sa agama.
Pitero raken o Allah a Ika roo den na kababayai ngka bo peroman so karoma ngka apiya pen pekebabayaan sekaniyan o salakaw a mama ago di pen dii sina. Kababayai ngka a datar o kapekebabayai aken pen ko manga taw sa Israil apiya pen pepananangoran siran ko salakaw a manga tohan ago pekebabaya siran on somapaat sa manga tompi a pasas.
Mandiyadi na piyamasa ko sekaniyan a sapolo ago lima timan a pelata a pirak ago telo ka sako a bantad.
Na pitero aken rekaniyan a Disomala a matey a kapenayawa ngka raken a kena a ba ka dii sondal aya pen o ba ka makeroma o ped a mama. Samaoto na penayaon ko seka mambo.
Ibarat ai o matey a kapepaginetaw o manga taw sa Israil a da a dato iran o di na olowan da a kakorban da a pesimbaan iran da a imam iran ago da a barahala.
Pamakinega niyo so katero o Allah hey manga taw sa Israil ka aden a ikiya niyan rekano a kibabaling ko inged. Da den a kasasarigi sii ko inged da den a limo ago da den a katotokawi ko Tohan.
Aya bo a matatago on na kapamaninta kapamokeg kapamanekew ago kasina. Aden a kapanganiyaya ko mbalabala ago so dii tondotondog a kapamono.
Sabap sii na dii mboko so lopa na pepekalobay so langon a kibabaling on taman ko manga binatang ko kalopaan ago so manga papanok sa kawang apiya so manga seda ko ragat na pepamatay.
Ogaid na o ba senditi o apiya antawaa so ped iyan aya pen o ba niyan mbongeti ka kagiya sekano den i di aken dii mbongetan hey manga imam!
Pekirepang kano ko gagawii daondaw na ped iyo a pekirepang so manga nabi. Sabap san na mbinasaan ko so ina iyo a Israil.
Pakinega niyo ai hey manga imam! Tagoa niyo sa ginawa hey manga taw sa Israil! Pamakinega niyo hey pamiliya o dato! Tena rekano angkai a daneg a inikokom Miyabaloy kano a litag roo sa Mispa ago poket a makakayat roo ko Palaw a Tabor.
So manga taw a somosopak na kiyadaleman sa kapamono. Mbongetan ko siran langon.
Katawan aken so manga sowasowai niyo hey manga taw sa Israil di ini raken mapegma. Misondal kano ko kiyasimba niyo sa manga barahala na kiyabatalan kano den.
So manga rarata a galebek iyo na pepekaren ko kakesoy niyo ko Tohan iyo. So singayo sa kasosondal na madadalem ko poso iyo na kena a ba niyo kikilalaa so Allah.
So katatakabor o manga taw sa Israil na peseksi sa makasosopak kiran. Pekirepang siran sabap ko kadostaan iran na giya Yodah na kirepang mambo a ped iran.
Amay ka melalakaw siran sa kapembanoga iran ko Allah a pepakaonoten iran so manga talon iran a bilibili kambing ago manga sapi a ipenompang iran on na di iran ketoon ka inawaan iyan siran.
Da iran tomani sa pasad so Allah ka inimbawata iran so manga wata a kena a ba niyan rek. Na makasaolan bo a kapelameda kiran a rakes o manga lopa iran.
Pakaoniya niyo so bogiyong sii sa Gibiya ago roo sa Rama! Lalisen iyo so kapepooni ko katidawa sii sa Bit Abin! Pangonaan kano hey manga taw sa Baniyamin!
Kelaslas a Israil sii ko gawii a kandaneg! Pepayagen aken ko manga taw sa Israil so matatangked a mapenggolaola.
So manga olowan sa Yodah na lagid o siran oto a pepangowa sa temanaan a manga ator. Pagododen aken kiran so rarangit aken a lagid o bagiyaw.
Pelolopiten a Israil ago pesesaan ko kapendanega on ka kagiya maniniyat iyan den so kapepamanimba sa manga barahala.
Kagiya ka maoto na mbinasaan ko a Israil ago giya Yodah a lagid o gaab a pekan sa dilana ago lagid o manga anay a pepekabinasa sa kayo.
Kagiya mailay a Israil so kapapasangi ko sakit iyan ago miyailay a Yodah so manga ibol iyan na somiyong a Israil sa Asiriya a pekitabang ko mala i gees a dato roo. Ogaid na di kano niyan pekabageren aya pen o ba niyan kabolongi so manga ibol iyo.
Kelagid ako o arimaw ko manga taw sa Israil ago giya Yodah. Pesekisiin ko siran na pagawaan ko na amay ka tondatondaan ko siran na da den a ba kiran makapenabang.
Itano roo! Komasoy tano ko Allah! Pisekisi tano niyan ogaid na pemolongan tano niyan. Piyalian tano niyan ogaid na mbabeden iyan so manga pali tano.
Maipos so dowa gawii na pagoyagen tano niyan na sii ko ikatelo gawii na mbowaten tano niyan kaan tano pekeoyagoyag ko kamamasaan iyan.
Kilalaan tano so Allah! Panamaran tano a kakilalaa tano ron! So kapekagemaw niyan na lagid sa katatangked o kapesebang o alongan. Pekaoma sekaniyan rektano a datar o oran ko rendeng ago datar o manga tarintik a pepekabasa ko lopa.
Hey Israil ago Yodah a tig o Allah antonaa i ikidia ko rekano? Ka so kapekebabayai niyo raken na pesedep a lagid o lekep ko kapipita magaan bo a kapekeda iyan a lagid o namog ko kapesebang o alongan.
Giyoto i sabap a piyakitated aken sekano a nggolalan ko manga nabi aken piyamono aken sekano a manga katero a poon ko ngari aken. So kiyandadaneg aken na miniteras rekano a datar o kilakilat.
Ka aya masisingayo aken na so limo a kena a ba so manga korban ago so katawi ko Tohan a di so petotongen a soasoat.
Datar o Adam na biyaroba iran so kapasadan a pimbaalan aken mipantag kiran na siyopak ako iran roo.
Giya Giliyad na siti o manga taw a dii nggolaola sa kamarataan na kiyaresikan ai a rogo.
Lagid o sagorompong a manga tanganiyaya a magaayan ko manga taw na lagid iyan mambo so manga imam a pepamono sii ko lalan sa Sikim a di siran dii nggolaola sa piyakayaya a manga maasiya.
Miyailay aken so miyakaratarata a betad sii sa Israil! Piyakaresikan o manga pagtaw aken a ginawa iran ko kasondal a so kapesimba iran sa salakaw a manga tohan!
Igira a kiyababayaan ko mamolong so manga pagtaw aken a Israil na aya bo a pekeilay aken na so kadostaan iran ago so kamarataan o manga taw sa Samariya. Pepamagakal siran pepekaleseb so manga tekew ko manga walay na pepanganiyaya siran sii ko manga lalan.
Ogaid na di iran tatagoon sa ginawa a peketoosan aken so langon angkai a karata iran. Mililikos kiran so manga dosa iran a sii lalayon ko kapekeilaya ko ron.
So kamarataan iran ago kapepamokeg na ipekebabaya o dato ago so manga sanasanaan iyan.
Langon siran dii sina a dii keyaw so lalatog iran a lagid o apoy sii ko pogon a di sikaren o pangengembaal sa paan ipoon ko kapelilowa ko arina taman sa makakembang.
Igira a gawii a dii kapista sii ko ndatoan na pepanga bebereg so dato ago so manga sanasanaan iyan. Dii mbaloy so dato a malalolalong na pepakipagepeda sekaniyan ko di on dii magongatongat.
Pekeyaw so manga poso iran sa manga rarata a kadiyat iran a lagid o pogon. Dii pewaga so kararangit iran sii ko mababasa gawii na sii ko kakepita iyan na pesokeyaw ai a datar o komakarab a apoy.
Langon siran mayaw a datar o pogon na pepamonoon iran so manga olowan iran. Dii tondotondog a kapepamonoa ko manga dato iran ogaid na da den a ba kiran raken pepananalo sa tabang.
Somasarig so manga Israil ko ped a manga nasiyon miyabaloy siran a da a bali niyan a lagid o magaargaw a apang a da makelid.
Miyapakakenel o manga rait so bager iran na da iran den katokawi. Kiyadaketan sa mapoti so manga bok iran ogaid na da iran mainengka.
So dii katekabor o manga Israil na peseksi sa makasosopak kiran ogaid na apiya pen langon ai kiran miyanggolaola na di siran kesoy ko Allah a Tohan iran aya pen o ba iran sekaniyan mbabanoga.
Miyabaloy siran a lagid o marapatik a malebod maakal a da a lalag iyan. Makaisa na pepakitabang siran sa Misir na peroman peman magapas sa Asiriya!
Pakaoniya niyo so bogiyong! So ridoay na peseyaben iyan so manga pagtaw aken a lagid o garoda a pepanakab. Biyaroba iran so kapasadan aken na siyopak iran so kitab aken.
Penggoraok siran raken a tig iran a Hey Tohan ami katawan ami seka!
Apiya pen oto na inilebad iran so mapiya sabap sii na selobaan siran o manga ridoay iran.
Miyamili siran sa manga dato sa da ako ron makaayon. Tomiyoro siran sa manga olowan a di aken katawan. So manga pirak iran ago bolawan na inimbaal iran on a ginawa iran sa manga barahala a aya iran ikebinasa.
Hey manga taw sa Samariya lebaden iyo so barahala niyo a nati a sapi! Pesokeyaw rekano so rarangit aken. Ay katey pen a kakesoti niyo?
Giyangkoto a barahala na pipendayan o taw sa Israil kena a ba anan tohan! Keropet angkoto a nati a sapi a pesimbaan roo sa Samariya.
Miyamola siran sa ndo na aya peragonen iran na so sobosobo! Di den pekatoa so pereperan na da a mapegarina on. Na opama ka makatoa na baden pelameda o manga mananangga.
Miyalamed a Israil! Miyabaloy sekaniyan den imanto a lagid o ped a manga nasiyon na da a bali niyan a lagid o lomiti a koden.
Somiyong so manga taw sa Israil roo sa Asiriya a lagid o mategas i olo a maila a kimar a dii ndedadedag a tetarambisa. Miyanendan siran sa manga di iran di ipemotaliya.
Apiya pen miyanendan siran sa ped a manga nasiyon na timoon ko siran imanto na di ketey na pekerata a ginawa iran sii ko kapepakaregeni kiran o mala i gees a dato sa Asiriya.
Apiya pen miyangembaal so manga Israil sa madakel a aparan a pesepaatan sa manga sapaat a ikeda o dosa iran na miyabaloy ai baden a manga darpa a di siran on dii ndosa!
Inisorat aken kiran so tanto a madakel a sogoan ko kitab aken ogaid na ipembilang iran ai baden a kena a ba kiran makaaatod.
Pesepaat siran sa manga korban a ipepanompang iran raken na peken iran so sapo iyan ogaid na saken a so Allah na kena ini a ba ko ikasosoat. Imanto na katatademan aken so kamarataan iran na indaneg aken kiran so manga dosa iran. Pekakasoy siran sa Misir!
Di kano pekebabaya hey manga taw sa Israil! Di kano peselasela ko manga pista niyo a datar o manga kapir! Ka misondal kano ko kiyatalikodi niyo ko Tohan iyo. Pipesa niyo a ginawa niyo ko salakaw a manga tohan na kiyababayaan iyo so initendan iran rekano a pereperan.
Sabap sii na so pereperan iyo ago so manga obas na di ketangkaan a ipegeper ko manga taw na keda rekano pen so bago a arak.
Di kano den pekakaden ko inged o Allah ka pekakasoy kano roo sa Misir na pekakan kano sa karam a pangenengken roo sa Asiriya.
Sii sangkoto a manga inged na di kano pekaodod sa arak a isepaat ko Allah. Da den a isepaat iyo ron roo a ba niyan kasoaten. So pekorbanen iyo na kelagid rekano o pangenengken a peken o dii ndiyaga kekaraman so langon a pekakan on. Giyangkoto a pangenengken na pantag bo ko kaor iyo di ini kisapaat ko Allah sii ko Timplo niyan.
Na antonaa den i sowaan iyo sii ko manga gawii a miyanga tetendo a kalilimod iyo a so manga gawii a kapepistai niyo ko Allah?
Apiya pen o makalidas kano ko kabinasaan sii sa Asiriya na timoon kano o manga Imisiren a ipelebeng kano iran roo sa Mimpis! Pekogowan so manga darpa a igagadong on so manga pirak iyo na pemangetoan a manga sorok so manga walay niyo.
Miyakatalingoma den so gawii a kapendadaneg sa Israil magaan den so gawii a kambadal. Ketokawan den ai a Israil! Aya dii teroon o manga taw na Lalong so nabi! ago Pembetengen so mama a ipapaar o Roh o Tohan! Madakel so manga dosa niyo na minitaralo a kagowad iyo ko siran oto a pekebabaya ko Allah.
So nabi na siyogo o Tohan aken kaan iyan mapakaiktiyar so ped iyan a manga taw sa Israil ogaid na apiya anda sekaniyan pesong na pananamaran iran lomitag a lagid o papanok riridoon sekaniyan o manga taw sii ko inged o Tohan iyan.
Tanto iran a piresikan so ginawa iran a datar o pinggolaola iran sii sa Gibiyah ko miyatey den a gawii. Ketademan o Allah so karata iran na indaneg iyan kiran so manga dosa iran.
Tig o Allah a Hey Israil isako mona a kiyatoona ko reka na lagid o miyatoon aken so manga obas a pegto sii ko disirto! Kagiya mailay aken so manga apo o ka na lagid o ba aken miyailay so paganay a kiyalotoan a onga ko kayo a higos! Ogaid na kagiya makasong siran sa Baal Piyor na iniiklas iran a ginawa iran ko kapesimbaa sangkoto a piyakayaya a barahala. Na da matey na miyabaloy siran a piyakasisingay a datar o katohanan a kiyababayaan iran.
So bantogan a Israil na melayog sa mawatan a lagid o papanok. Da den a pembawata peroman da den a keogat aya pen o ba aden a keraringen.
Na apiya pen o mapakala iran so manga wata iran na palaya aken siran pengowaan taman sa da den a isa kiran bo a ba malamba. Ndowandowaan siran amay ka awaan aken siran!
Miyailay aken a Israil a lagid o inged a Tair a miyapamola ko mapiya a darpa. Ogaid na pagowiten a Israil so manga wata iyan ko pemamono kiran.
Ya Allah antonaa i mapangni aken a imbegay ngka ko manga pagtaw ngka? Begi ngka siran sa roranan a pembagowasan ago kamara a manga soso!
So manga taw sa Israil na lagid gowani o dii teribonga a waged a obas. Na sii ko kapepekadakel o manga onga iran na miyangembaal siran sa madakel a aparan na sii ko kaoodara ko lopa iran na pipendaraan iran sa mapiya so babarakaten kon a manga ator iran.
Miyabaad so tagakal a poso iran na itena kiran imanto so kasalaan iran. Nggebaan o Allah so manga aparan iran na peropeten iyan so babarakaten kon a manga ator iran.
Samaoto na peteroon iran a Da a dato ami ka da ami kaleken so Allah. Ogaid na apiya o aden a dato ami na antonaa i kiyogop iyan rekami?
Di siran dii mbasa sa da a bali niyan na di siran dii sepa sa di benar sii ko di iran dii kapakipepasadanowai. Kagiya ka maoto na sii kiran peretok so bekog a kapengokom a datar o towa a pamomolan sii ko dii mbabasokan.
Penga alek so manga taw sa siti a Samariya na ipemboko iran so kakeda o barahala a nati a sapi sa Bit Habin. Inggoraok ai mambo o manga imam a miyamanalagad on a miyanga bababaya ko bantogan iyan ka kagiya keagaw ai kiran a iteog
A kewit sa Asiriya a imbowis ko mala i gees a dato. Na kekowa a diyaman a Israil ago keyaan sabap ko manga toma a inonotan iyan.
Keda a Samariya ago so dato iyan a lagid o maroni a sapak a pekeanodanod ko liyawaw o ig.
Kebinasa so manga darpa sii ko manga bobongan a ron pepamanimba sa barahala so manga taw sa Israil. Pemangeto roo so manga sorok ago manga rarata a otan a pekasapeng ko manga aparan iran. Na telowan o manga taw so manga palaw sa Tamboni kami niyo! ago sii ko manga bobongan sa Tempagi kami niyo!
Tig o Allah a Hey manga taw sa Israil da niyo tapeleken so di niyo dii kandosa ipoon ko manga gawii a kiyandosa niyo roo sa Gibiyah. Ba di patot so kiyagobata ko manga mama sa Gilgal a dii nggolaola sa kamarataan?
Na imanto na nggobaten ko sekano ago ndanegen aken. Pekisondolan aken sekano ko manga nasiyon a pendadaneg rekano sabap ko madakel a dosa niyo.
Giya Israil na lagid gowani o miyatadiyam a mangoda a sapi a pekebabaya megik. Ogaid na imanto na senganan aken sa mapened a kokoong so malemek a lig iyan. Indendeg aken sekaniyan na disomala a makapendado a Yodah ago makapengaras a Israil.
Saoden iyo a ginawa niyo sa kaontol ka maperagon iyo so da a ikeda iyan a gagaw aken. Peroropeta niyo so mategas a lopa sii ko poso iyo ka masa imanto a kapembabanoga niyo ko Allah taman sa pekaoma sekaniyan na pekioranan kano niyan ko kaontol.
Ogaid na aya inisaod iyo baden na kamarataan na miragon kano sa kadostaan. Komiyan kano sa iniyonga o manga kabokegan ka somiyarig kano ko bager o manga karo niyo sa katidawa ago so kadakel o sondaro niyo.
Sabap roo na pekatalingoma so kapetidawa ko manga taw niyo na penga gegeba so langon a kota iyo. Kelagid ai o gawii a miyabinasa o dato Siyalman so siti a Bit Arbil sii ko katidawa na miyamangidebak ko lopa so manga ina ago so manga wata iran.
Tig o Allah a Isako wata pen a Israil na kiyababayaan aken sekaniyan na tiyalowan aken so wata aken sa ganat den sa Misir.
Ogaid na saden sa kapepananalowi aken sa Israil na aya iran raken baden kapepekawatan a di siran dii korban ko katohanan a Baal ago pepamanotong sa doka ko manga barahala.
Saken i miyangendao lomalakaw sa Israil a tatayongan ko siran sa lima ogaid na da iran kilalaa a saken i sominiyap kiran.
Piyakadaseg aken siran sa ginawa ko a nggolalan ko manga tali a limo a iiketan sa gagaw. Piyokas aken so kokoong ko lig iran na komiyoong ako sa kapekakana ko kiran.
Kesoy so manga pagtaw aken sa inged a Misir na pendatoan siran a Asiriya sabap sa minda siran sa kakesoy iran raken.
Perempas so manga pedang sii ko manga siti iran na nggebaan o manga ridoay so manga gimowa o siti. Mbinasaan iran so manga pagtaw aken na pageposen iran so petekdiren iran.
Maniniyat iran den so kapetelikodi iran raken. Apiya pen petelowan siran o manga nabi sa kakesoy iran ko Lebi a Maporo na da den a isa kiran bo a ba niyan sekaniyan mbantoga.
Andamanaya i kakitolaken aken reka hey Israil? Andamanaya i kakeawai aken reka? Andamanaya i kakebinasai ko reka a datar o pinggolaola ko sa Admah? Andamanaya i kipenggolalanen aken reka ko inikidia ko sa Sibowim? Miyakisi so poso aken sii sa ginawa ko na mitataralo so gagaw aken reka!
Di aken pakapemborngaten so pesokeyaw a gani aken di aken mbinasaan peroman a Israil. Ka saken so Tohan a kena a ba matag manosiya saken so Soti a Tohan a sisii rekano na di ako reka pekaoma a pekerarangitan.
Amayamay na pengongonotan bo so manga taw ko Allah. Magengger ako a lagid o arimaw na amay ka magengger ako na pekaoma siran a pepananabaden a poon sa sedepan.
Madilapet a kapekaoma iran a poon sa Misir a lagid o papanok ago poon sa Asiriya a lagid o marapatik. Na pekabalingen ko siran ko manga walay iran a tig o Allah.
Peken o manga taw sa Israil so ndo sii ko mababasa alongan na peselobaan iran so ndo a poon sa sebangan na petekepen iran so kapepamokeg iran ago dii kapangarasi. Di siran dii makipesadanowai sa Asiriya na di siran dii ndagang sa lana a olibi sii sa Misir.
Aden a dimanda o Allah ko manga taw sa Yodah. So pen so manga taw sa Israil na indaneg iyan kiran so manga okitokit iran na itena iyan kiran so manga galebek iran.
So apo iran a si Yakob na kiyapetan iyan so palo o pagari niyan a Isaw isako sii siran pen ko tiyan o ina iran. Na isako makala den si Yakob na miyakipelobed sekaniyan ko Tohan
Oway miyakipelobed sekaniyan ko malaikat ago miyakadaag na somigad si Yakob ago miyangangampedian on sa limo. Sii sa Bitil na minitoona iyan so Tohan na miyakimbitiyarai rekaniyan roo so Tohan.
Giyai so Allah a so Lebi a Mamaapaar so Allah i Ingaran iyan a kababantogan!
Kagiya ka maoto manga mbawataan o Yakob na kasoy kano ko Tohan iyo! Tatapa niyo so kapangalimo ago maontol a kapangokom na lalayon iyo iinama so Tohan iyo.
Tig o Allah a So manga taw sa Israil na lagid sa kalalalim o manga padagang a Ikanaanen a pegosar sa di ontol a timbangan. Mabebaya siran mangalampas.
Aya di iran dii teroon na Miyakakewasa tano na tanto tano a tatamoken! Sii ko langon a kapepakapantiyari tano na da a ba tano niyan katooni sa kamarataan o di na dosa.
Ogaid na saken a so Allah a Tohan iyo a miyakaliyo rekano sa Misir na pekabalingen aken sekano peroman ko manga barombarong a datar isako manga gawii a miyanga tetendo a pista niyo.
Miyakimbitiyarai ako rekano a nggolalan ko manga nabi. Bigan aken siran sa madakel a pangingilain ago manga bayambayanan a mipagiktiyar iyo.
Apiya pen oto na aden a kamarataan sa Giliyad a so kapesimba sa manga barahala. Sii mambo sa Gilgal na aden a dii korban sa manga mama a sapi na kebaloy so manga aparan iran roo a datar o manga tabotod a ator sii ko kilid o dii mbabasokan.
Miyalagoy si Yakob sa inged a Aram a roo sekaniyan minggalebek a petegikor ko manga bilibili kaan makasokat sa mapengaroma niyan.
Gowani igira a dii tero so mbatabataa a Ipraim na pepananabaden so ped a manga mbatabataa ka kababantogan a Ipraim sii sa Israil. Ogaid na miyakasela so manga taw sa Ipraim ko kapesimbaa iran ko barahala a Baal a aya minitangked ko kapematay iran.
Na itataros iran baden imanto a di iran dii kandosa ipepangembaal iran a ginawa iran sa manga barahala a tiyowang a pirak a palaya den dii teongen piyapiya o manga panday. Na aya di iran dii teroon na Korbani niyo ai! ago Areki niyo so manga barahala a nati a sapi!
Kagiya ka maoto na kelagid siran o lekep ko kapipita a lagid o namog a pekeda ko kapesebang o alongan a lagid o okap ko pegegikan a pekibayog o ndo ago lagid o bel a pepekaporo a poon ko bantolang.
Ogaid na saken so Allah a Tohan iyo a miyakaliyo rekano sa Misir. Da a salakaw a kilalaa niyo a tohan a rowar raken! Da a pananabet a liyo raken!
Kinibir aken sekano sii ko disirto a mala on so taon.
Ogaid na isako pakaken aken sekano na miyanga oosog kano na kagiya manga oosog kano na iniporo iyo a ginawa niyo na kiyalipatan ako niyo.
Kagiya ka maoto na nggobaten ko sekano a lagid o arimaw o di na lagid o tingkalong a magaayan ko kilid a lalan.
Sedayan aken sekano a lagid o maila a aso a inagawan sa wata na pesekisiin aken sekano ago pelameden a lagid o arimaw o di na mawaraw a binatang.
Hey manga taw sa Israil ikebinasa niyo so kasosopak iyo raken a aya rekano bo pekatabang!
Anda imanto so dato iyo a pekasabet rekano? Anda so manga olowan iyo ko langon a inged iyo a miyapangni niyo ko kiyateroa niyo sa Begi kami ngka sa dato ago manga olowan?
Sii ko gani aken na bigan aken sekano sa manga dato na sii ko rarangit aken na kinowa ko siran.
So kamarataan ago so manga dosa a Israil na minisorat den na miyatago angkai a manga rikod.
Miyaparo ko manga Israil a ipembawata siran peroman ogaid na lagid siran o da a ongangen iyan a wata a minitalingoma den a kipembawataan on a minda sekaniyan sa kapeliyo niyan ko roranan o ina iyan.
Ba aken siran sebeta ko kapaar o kobor? Ba aken siran pagaona poon ko kapatay? Hey kapatay wita ngka kiran so manga kasiksaan ka! Hey kobor wita ngka kiran so kabinasaan ka! Di aken siran ikepedi!
Kasoy kano ko Allah a Tohan iyo hey manga taw sa Israil! Aya minioteng rekano na so manga dosa niyo.
Kasoy kano ko Allah na teroa niyo ron a Rilai ngka so langon a dosa ami na tarimaa kami ngka sa limo kaan ami reka miselasela so podi o manga modol ami.
Di tano kesabet a Asiriya na di tano mapakalidas o manga koda sa katidawa. Di tano den peteroon peroman ko manga barahala a inembaalan tano a Sekano i manga tohan tano ka seka bo i ketoonan o manga ilo sa limo.
Tig o Allah a Mbolongan ko so kapepakasilay o manga pagtaw aken na kebabayaan ko siran sa iklas ka miyada den so rarangit aken kiran.
Kelagid ako o namog ko manga taw sa Israil pegobarobar siran ago pembebekaw sa madalem a lagid o manga kayo sa Libanon.
Pekarabong so di iran dii kasepasapak a lagid o mapiya i paras a kayo a olibi na kelagid so kamot iran o kayo a sidro sa Libanon.
Mbaling siran peroman ko kasisirongi aken kiran. Pekarimpoong siran a lagid o pereperan ago pemangonga a lagid o waged a obas na so bantogan iran na kelagid o arak a poon sa Libanon.
Di den makipekoyapeta so manga taw sa Israil ko manga barahala. Pagamponen aken so manga pangni iran na siyapen aken siran. Lagid ako o kayo a lalayon gadong na saken i pekepoonan ko di iran dii kateribonga.
Giyai i manga katero o Allah a initoron ki Yowil a wata i Pitowil
Pamakinega niyo ai sekano a manga totoa den! tagoa niyo sa ginawa hey langon a kibabaling sa Yodah! Ba aden a datar ai a miyanggolaola sii ko manga gawii niyo o di na sii ko masa o manga apo iyo?
Panotola niyo ko manga wata iyo kaan iran mapanotol ko manga wata iran a aya on mambo makapenotol ko pekatalondog a apid.
Piyangangan o manga ngongoda a tarapan so pereperan na so miyasama iran na piyangangan o dii tepatepak a manga tarapan so miyasama iran na piyangangan o dii ngoronggorong a manga tarapan na so miyasama iran na lingan koman o pepangosip a manga tarapan.
Pagnaw kano ago goraok sekano a manga tamereg! Ndidiyagaw kano langon a palainom sa arak ka miyabinasa so manga obas a pegembaalan a bago a arak.
So sagorompong a makapal a tarapan na lomiyonggom ko kalopaan tano mala siran i gees ago di keitong na magarang so manga ngipen iran a lagid o ngipen a arimaw.
Bininasa iran so manga waged tano a obas ago pirereteb iran so manga kayo tano a higos. Pilolodasan iran oto taman sa miyapakapoti so manga sapak iran.
Lendag kano a datar o bago a taw a ndiditar sa sako a di niyan dii mboko so matataalik a pengaroma on a miyatay.
Da den a pereperan o di na arak a kisapaat sii ko Timplo o Allah na mboboko so manga imam a dii telagad ko Allah.
Pakaoniya niyo so bogiyong sii sa Siyon! Pakatanoga niyo so oni a pekaiktiyar sii ko soti a palaw aken! Panabeker kano langon a kibabaling sa Yodah ka pekatalingoma so gawii o Allah na marani den.
Giyanan so maliboteng ago lomelekep a gawii a so gawii a makapal on so manga gabon a tanto a domadatem. Na kitekaw den a lagid o sinar a pepekaborantak ko manga palaw na pepekatalingoma so mala ago mabager a armi a da den a ba niyan lagid gowani aya pen o ba sii ko pekatelondog a manga masa.
Pepangonaan kiran so pepekalengan a apoy na pepangoriyan kiran so pesokeyaw a kadeg. So kalopaan ko maoonaan iran na lagid o Sapadan a Iden ogaid na so minipanagad iran na lagid o tiyaawi a disirto da den a ba kiran pekapalagoy.
Lagid siran sa paras o manga koda pepelolompat siran a lagid o manga koda a ipenggobat.
Di siran dii tepatepak sii ko poro o manga palaw a so kapendaleg iran na lagid o garokob o manga karo ago lagid o kapelagti o pekerab a apoy a pepekalamed ko gango a otan ago so dagedeb o makapal a manga sondaro a peparada sa kapakipetidawa.
Sii ko kapegabanti ran na tanto a pekelek so manga taw a pepamansi so oman i isa a paras.
Pepalalagoy siran a lagid o manga gomogobat pepangalakat siran ko manga pangeleban a lagid o manga sondaro. Palaya siran peparada a pepamamantek sa da den a katipatipas.
Di siran makaperorompaka ka pelalakaw so oman i isa ko kakokoyogan iyan. Pekeseseb iran so manga kota sa da a ba kiran pekaren.
Pesondol siran ko siti a pepangalakat ko manga pangeleban. Pepamamanik siran ko manga walay a pepamanoled on a pegokit ko manga rowasan a lagid o manga tekew.
Pekekokog so doniya ko maoonaan iran na petebekeren so langit pepekaliboteng so alongan ago so olan na di den sindaw so manga bitoon.
Dii ndadalendeg so sowara o Allah ko kapepagolowani niyan ko armi niyan ka giyai so madakel ago mala i gees a manga sondaro niyan a petoman ko ipesogo iyan. So gawii o Allah na mala ago tanto a piyakalekelek! Antawaa i makapemayandeg on?
Kagiya ka maoto a tig o Allah na kasoy kano raken imanto sa iklas ko poso iyo a di kano dii powasa ago penggoraok ago mboboko.
Na kisia niyo ron so manga poso iyo a kena bo a ba so manga nditaren iyo. Kasoy kano ko Allah a Tohan iyo ka makalimoon sekaniyan ago masalinggagaw a kena a ba malebod kararangiti ago mala i kapedi a makatitiyagar malin ko pamikiran iyan sa kapetelamba iyan sa morala.
Ka antawaa i matao ron? Baanda niyan alina a pamikiran iyan a ba kano niyan baden begi sa rakmat a so pereperan ago panginginomen a kisapaat iyo ko Allah a Tohan iyo a lagid gowani.
Pakaoniya niyo so bogiyong sii sa Siyon sogo kano sa kapowasa ago tawag kano sa kalilimod!
Timoa niyo so manga taw na sotia niyo siran. Rakesen iyo ron so manga totoa den ago so manga wata ago manga ikaririga. So pen so gopen kiyawing na disomala a lomiyo ko walay iran kaan roo makatalabok.
Tindeg so manga imam a dii telagad ko Allah sii ko pageletan o aparan ago so pintoan o Timplo na pamanegad siran a di iran dii teroon a Kapediin ka so manga pagtaw ngka ya Allah. Di ngka peparoa o ba mapagongatongat so kawali ngka aya pen o ba matotola o ped a manga nasiyon. Ino iran mapetero ko oman i isa kiran a Anda den so Tohan o manga Israil? 
Samaoto na tegoon o Allah sa ginawa so inged iyan na ikepedi iyan so manga pagtaw niyan.
Sembag kiran so Allah a peteroon iyan a Pekiwitan ko sekano sa pereperan bago a arak ago lana a olibi a ketangkaan a ikeosog iyo na di aken sekano den pakipegongatongat ko ped a nasiyon.
Ipekawatan aken rekano angkai a armi a poon sa pagotaraan ka mbogaon ko siran ko komigaw a mitataog a kaden. a makasasangor so onaan iran ko Maatay a Ragat ago so oriyan iran na sii matatampar sa Ragat a Miditiraniyo. Na kebembar so mado a baw o pepenga reredak a manga lawas iran. Matamataan a tanto a manga ala a pinggolaola o Allah!
Sangkoto a manga gawii amay ka pekaasalen aken so kapepekapiya a Yodah ago giya Yarosalim a tig o Allah
na timoon ko so langon a manga nasiyon ka pagowiten aken siran ko balintad o Yahosapat. Na roo aken siran kokoma sabap ko pinggolaola iran ko manga pagtaw aken a Israil a aya ko kawali ka iniparak iran so manga pagtaw aken roo ko ped a manga nasiyon na pimbagibagi iran so inged aken a Israil.
Rinipa iran so manga pagtaw aken na pipepasa iran so manga wata a mama ago manga babay a mapengongoripen sa mibayad iran ko manga sondal ago mipemasa iran ko arak a peginomen iran.
Antonaa i pipikiren iyo a misosopak raken hey Tiro ago giya Sidon ago so langon a pegingedingedan sa Pilisitiya? Ba ako niyo petepengi somaop ko pinggolaola ko? O benar oto na magaan so magaan na mbadalan aken sekano sabap ko langon a pinggolaola niyo!
Ka inagaw niyo so pirak aken ago bolawan na inawidan iyo ko manga pesimbaan iyo so lebi a manga pipiya a kakawasaan aken.
Pipepasa niyo so manga taw sa Yodah ago sa Yarosalim ko manga taw sa Grisiya kaan iyo siran mapakawatan ko inged iran.
Ogaid na pengoyatan aken siran sa kapagawai ran ko manga darpa a pipesaan iyo kiran na mbadalan aken sekano sabap ko inikidia niyo kiran.
Ka pakipepasa ko mambo so manga wata iyo a manga mama ago manga babay sii ko manga taw sa Yodah na pepasaan iran siran pen ko manga taw sa Sabiya a so mawatan a nasiyon. Saken a so Allah i mitero sii.
Pakalangkapa niyo ai ko manga nasiyon Tiyagar kano sa katidawa! Pangoyati niyo so manga babager a sondaro niyo! Timoa niyo siran langon na gobat kano.
Bataka niyo a pedang so manga ponta o dado niyo na mbaali niyo a bangkaw so manga ipepangawit iyo. Pakateroa niyo so manga lolobay sa Mabager ako!
Nggagaan kano sii somong hey langon a manga nasiyon ko mbalabala na timo kano sii ko balintad. Pakatanaa ngka so manga ala i gees a sondaro ngka ya Allah!
Mbowat kano hey manga nasiyon na song kano ko balintad o Yahosapat ka saken a so Allah na magontod roo a pengokom ko langon a nasiyon ko mbalabala.
Garaba niyo siran a lagid o pereperan sii ko masa a kaperagon. Ikano roo na limbega niyo siran a lagid o manga obas ka mapepeno so petemekan on na pesolapay so tanto a mala a kamarataan iran ko petengelan sa arak!
Nggibonggibowan a manga taw sii ko balintad a pengokoman! Ka magaan den makatalingoma so gawii o Allah ko balintad a pengokoman.
Pekaliboteng so alongan ago so olan na di den sindaw so manga bitoon.
Pelalis so Allah roo ko Palaw a Siyon na pendadalendeg so sowara niyan roo sa Yarosalim kekokog so doniya ago so manga langit. Ogaid na kebaloy so Allah a pepagapasan o manga pagtaw niyan ago kota o manga taw sa Israil.
Sa masa oto na sekano a manga Israil na ketokawan iyo a saken a so Allah a aya niyo Tohan na sii komakaden sa Siyon a so soti a palaw aken. Kebaloy a Yarosalim a soti a siti na di den kedaag peroman o manga rait.
Sii sangkoto a manga gawii na magetek so manga palaw sa bago a arak na ketogaan a gatas so manga bobongan. Magondas so ig ko langon a baogan sa Yodah na keadenan so Timplo o Allah sa bowalan a petoga a pepekapoon roo a pekaigan iyan so Balintad a manga Kayo a Akasiya.
Ogaid na kebaloy a Misir a tataawi a darpa ago giya Idomiya a mitataog a disirto sabap ko kiyasonsinga iran ko manga taw sa Yodah ko kiyapamonoa iran ko da a sala iyan a manga taw sii ko inged iran.
Ogaid na kebalingan a Yodah sa taman sa pakataman ago giya Yarosalim sii ko kalangolangon a kapepamagapidapid o masa.
Giyai so manga katero o nabi Amos a isa ko manga pananagikor sa bilibili sa inged a Tikowa sii sa Yodah. Miyapayag ai rekaniyan makapakantag sa Israil a nggolalan ko manga pangingilain isako dowa ragon pen a da kapelinog o doniya sii ko manga gawii a kandadato i Osiyas sii sa Yodah ago si Yarobowam a wata i Yahowas a aya dato sa Israil.
Pitero i Amos a Matanog so sowara o Allah sii sa Palaw a Siyon ago dii ndadalendeg sii sa Yarosalim. Na pekelanes so pakipepanateban o manga pananagikor sa bilibili ago pekegango so paotanotan sii ko palaw a Karmil.
Giyai i kabasa o Allah Sabap sa omanoman ndosa so manga taw sa Damasko na di aken den isendod so kandanega ko kiran. Piyangaras iran so manga taw sa Giliyad sa pangaras a potaw i ngipen.
Sabap roo na pekioranan aken sa apoy so torogan a biyangon o dato Hasail na ketotong so manga kota o dato Binhadad.
Peropeten aken so manga gimowa a Damasko na mbinasaan ko so manga taw a kibabaling ko Balintad a Abin ago so pen so dato sa Bitidin. Na so manga Isiriyan na pemangitaog sa inged a Kir a tig o Allah
Giyai i kabasa o Allah Sabap sa omanoman ndosa so manga taw sa Gasa na di aken den isendod so kandanega ko kiran. Biniyag iran ago initaog so dalem o isa ka maginged a manga pagtaw aken na pipesa iran siran a mapengongoripen o manga Idomiyan.
Sabap roo na pekioranan aken sa apoy so pangeleban o siti a Gasa na ketotong so manga kota on.
Mbinasaan ko so manga taw a kibabaling sa Asdod ago so pen so dato sa Askilon. Itena aken a lima ko sa siti a Ikron taman sa mamatay so kelamba a manga Pilistiyo a tig o Allah a Lebi a Mamaapaar.
Giyai i kabasa o Allah Sabap sa omanoman ndosa so manga taw sa Tiro na di aken den isendod so kandanega ko kiran. Siyogok iran so kapasadan iran mipantag ko dii kapakingginawai ko manga Israil ka piyalad iran ko manga Idomiyan so dalem o isa ka maginged a miyanga bibiyag.
Sabap roo na pekioranan aken sa apoy so keleb o siti a Tiro na ketotong so manga kota on.
Giyai i kabasa o Allah Sabap sa omanoman ndosa so manga Idomiyan na di aken den isendod so kandanega ko kiran. Piseloba iran a pedang so manga pagari ran a manga Israil sa da a ba on kapedi a dii mborngat so da a pitemanan iyan a gani na da iran den pakalenggawa so pesokeyaw a rarangit iran sa taman sa pakataman.
Sabap roo na pekioranan aken sa apoy so siti a Timan na ketotong so manga kota sa Bosrah.
Giyai i kabasa o Allah Sabap sa omanoman ndosa so manga Amoniyo na di aken den isendod so kandanega ko kiran. Sii ko di iran dii kapakitidawa a pepakaoladen iran so pegingedan iran na pilalakot iran so manga tiyan o manga oogat a babay.
Sabap roo na totodan ko a apoy so keleb o siti a Rabah na ketotong so manga kota on. Kisarta on so dii kapelalalis sii ko gawii a kapetidawa ago sobosobo ko gawii a kambarabarat.
Giyai i kabasa o Allah Sabap sa omanoman ndosa so manga Mowabiyo na di aken den isendod so kandanega ko kiran. Tiyotong iran so manga tolan o dato sa Idomiya taman sa miyagombiyombi.
Sabap roo na pekioranan aken sa apoy so inged a Mowab na ketotong so manga kota sa Kiriyot. Na pematay so manga Mowabiyo sii ko kagogorigaw o kapetidawa ago sii ko dii kapelalalis o manga sondaro ago so kapepakaoniya ko bogiyong.
Mbinasaan ko so dato iran na mbonoon ko so langon a olowan iran a tig o Allah.
Giyai i kabasa o Allah Sabap sa omanoman ndosa so manga taw sa Yodah na di aken den isendod so kandanega ko kiran. Tiyalikodan iran so Kitab aken na da iran tomana so manga sogoan aken ka miyadadag siran o di benar a manga tohan a so manga tohan a piyangongonotanan o manga apo iran.
Sabap roo na pekioranan aken sa apoy so inged a Yodah na ketotong so manga kota sa Yarosalim.
Giyai i kabasa o Allah Sabap sa omanoman ndosa so manga Israil na di aken den isendod so kandanega ko kiran. Pipesa iran so manga oontol a mapengongoripen sabap sa da iran kabayadi so otang iran na pipesa iran so manga miskin sa arga a isa ka paris a tinilas.
Di iran dii ndaodaogen so kikadodowaanan na perampasan iran so pepangalimbabaan ko kabenar iran. So mbataa mama na dii makikeromai ko isaisa a raga a aya iran kapepakaitoa ko Ingaran aken.
Pegiga so manga mama ko oman i darpa a pesimbaan a somosolot siran sa manga nditaren a inisanda kiran o manga miskin na sii ko walay o tohan iran na peginom siran on sa arak a kinowa iran ko siran oto a makaootang kiran.
Apiya pen oto manga pagtaw aken na piyaminasa ko so manga Amoriyo ko da niyo pen kapakaoma sangkai a inged a so manga taw a lagid sa kapangapoporo o manga kayo a sidro ago lagid sa kabager o manga kayo a kalipapa. Bininasa ko so onga iran sa poro ago so bekaw iran sa baba.
Na piyakaliyo aken sekano sa Misir na inagak aken sekano sa miyakapat polo ragon ko disirto na inibegay aken rekano so pagiingedan o manga Amoriyo kaan iyo matangan.
Piyamili aken so ped ko manga wata iyo a mama a kebaloy a manga nabi ago so ped ko kangodaan iyo a kebaloy a manga Nasariyo. Ba ini di benar manga pagtaw aken a Israil? a tig o Allah.
Ogaid na piyakandosa niyo so manga Nasariyo ka piyakainom iyo siran sa arak na inisogo iyo ko manga nabi a Di niyo peyaga so lalag o Allah!
Na imanto na ipelesek aken sekano a lagid o karo a pekilesek igira a miyapeno a pereperan.
Apiya so lebi a magaan a pakokoya na di pekapalagoy so mabager a taw na di niyan ketekes so bager iyan na so sondaro na di niyan kesabet a ginawa niyan.
So pamamana na di pekaato na di pekalidas so madilapet i kapelalagoy aya pen o ba so pakokoda.
Pamakinega niyo angkai a kabasa o Allah makapantag rekano hey manga taw sa Israil a so langon o isa ka maginged a piyakaliyo aken sa Misir
Sekano bo i bangsa a pinili aken sii ko langon a nasiyon sa doniya. Giyanan i sabap a disomala a indaneg aken rekano so langon a miyandosa niyo.
Ba makapegonota lomalakaw so dowa kataw o da siran makatealik sa kapetalabok iran?
Ba pagengger so arimaw san ko kalasan o da a miyatoon iyan a sekaben iyan? Ba pageker so mangoda a arimaw san ko lekowa iyan o da a miyasikem iyan?
Ba kedakep so papanok ko litag sii ko lopa o da irata so litag? Ba kepekas so mokas o litag o da a kesampirotan on?
Igira a piyakaoni so bogiyong sii ko siti na ba di penanabada so manga taw ron sa kalek? Igira a miyaoma a morala so siti na ba di so Allah i kilalag on?
Matamataan a da den a penggolaolaan o Allah a Lebi a Mamaapaar o di niyan daan a miyapayag so takdir iyan ko manga oripen iyan a manga nabi.
Mingger so arimaw! Antawaa i makagenggen ko kalek iyan? Mitero den so Allah a Lebi a Mamaapaar! Antawaa i makasangka makapayag ko lalag iyan?
Pakalangkapa niyo ai ko manga taw a kibabaling ko manga torogan sa Asdod ago sa Misir Timotimo kano ko manga bobongan ko melilibeta sa Samariya na ilaya niyo so mala a kagogorigaw sii ko inged ago so dii kapangarasi o manga taw ron.
Di katawan angkai a manga taw so kanggolaola sa ontol a tig o Allah. Pepanimoon iran ko manga torogan iran so manga tamok a pepangalampasen iran ago pepanganiyayaan.
Sabap roo a tig o Allah a Lebi a Mamaapaar na pekaoma so ridoay a pelikopan iyan so inged iran a tempagen iyan so manga kota iran na petebanan iyan so manga ala a torogan iran.
Giyai i kabasa o Allah Lagid o pananagikor a aya bo a kesabet iyan na dowa a bobon o di na satebi a tangila o bilibili a itatangag o arimaw na lagid oto mambo a kakesabeta ko manga taw sa Israil a kibabaling sa Samariya a sesandasandang imanto ko manga pipiya a kantir iran ka maito siran bo a kelamba.
Na pamakinega niyo ai na go niyo pakalangkapa ko langon a taw sa Israil a tig o Kadnan a so Allah a Lebi a Mamaapaar.
Sii ko gawii a ndanegen aken so manga Israil sabap ko manga dosa iran na mbinasaan ko so manga aparan sa Bitil. Kepotol on so manga pangapanga iran a penga oolog ko lopa.
Pamakinega niyo ai sekano a manga babay sa Samariya a pepanga oolitan a lagid o manga sapi sa Basan a sekano a pepemeges ko manga lolobay ago pepanalimbot ko manga miskin a lalayon iyo dii teroon ko manga karoma niyo a Kowa ka sa arak ka maginom ta!
So Allah a Lebi a Mamaapaar na misepa ko kasosoti niyan a tig iyan a Matamataan a pekatalingoma rekano so manga gawii a kebanowitan kano a lagid o manga seda na palaya kano den petondatondaan sa mawatan.
Pagowiten so oman i isa rekano ko lebi a marani a kagigintaangan ko pangeleban o siti a ipelebad sa liyo ka iteog sa Harmon.
Pitero o Allah a Lebi a Mamaapaar a Hey manga taw sa Israil o kabaya iyo na song kano sa Bitil na ndosa kano ko kasimbaa niyo ko manga barahala on! Song kano sa Gilgal na ndosa kano ron sebenar! Tarosen iyo so di niyo dii kakorban oman mapita ago so kipembegan iyo ko diyakat oman telo gawii!
Tarosen iyo so kapesepaati raken sa paan a ipepanalamat a aden a tapay ron na tekaboren iyo so manga ped a di niyo dii isoasoat a terang sa poso iyo ka giyai so baya a ginawa niyo!
Saken i miyowit sa taon ko oman i siti niyo kaan da a kekan iyo ogaid na da kano raken kasoy a tig o Allah.
Da aken sekano pakiorani isako telo pen olan a da kaoma o kaperaragon. Migay ako sa oran ko isa a inged na da ako ron begay ko ped. So isa a kalopaan na kiyaoranan na da kaorani so ped na miyagango.
Miyagenebeneb so manga taw a ipepanagad iran so manga inged a pepangiloba sa ig a keinom iran ogaid na da den kabolongi so kawaw iran. Apiya pen oto na da kano raken kasoy a tig o Allah.
Siniksa aken sekano a mayaw a ndo a miyalanes iyan so pereperan iyo. Liyaslas aken so madakel a sapadan iyo ago manga asinda a obas na kiyan o manga tarapan so langon a onga o manga kayo niyo a olibi ago higos. Apiya pen oto na da kano raken kasoy a tig o Allah.
Inowitan ko sekano sa paniyakit a datar o inikidia ko sa Misir. Piyamono aken so manga kangodaan rekano ko kapetidawa ago so manga koda a miyaagaw niyo. Piyakiilek aken rekano so kado o manga bangkay sii ko manga kampo niyo na apiya pen oto na da kano raken kasoy a tig o Allah.
Bininasa ko so ped ko manga siti niyo a datar o kiyabinasaa ko sa Sodom ago giya Gomorah. Siran oto a miyakapagoyag sii rekano na lagid o pos a miyaagaw ko apoy. Apiya pen oto na da kano raken kasoy a tig o Allah.
Kagiya ka maoto manga taw sa Israil na iteros aken den angkai a ipekidia ko rekano na sabap sa penggolaolaan ko ai rekano na tiyagar kano sa kipetoonaan iyo ko Tohan iyo!
Pamakinega niyo manga taw sa Israil angkai a idaida a kapelendag a ipendikir aken makapantag rekano
Miyaoteng so raga a giya Israil a di den makapembowat peroman! Mabebeter sekaniyan a kiyaawaan den sii ko lopa a da den a ba on pekatabang tomindeg.
Giyai i kabasa o Allah a Lebi a Mamaapaar So siti sa Israil a meliyo ron so sanggibo a manga sondaro a makipetidawa na magatos bo a kelamba a pekakasoy ron na so siti a meliyo ron so magatos a sondaro na sapolo bo a kelamba a pekakasoy ron.
Ka pitero o Allah ko manga Israil a Pananangoran kano raken ka keoyag kano!
Di kano song sa Bitil sa Gilgal o di na sa Birsiba sa kasimbaa niyo ko manga barahala on ka matamataan a pemangitaog so manga taw sa Gilgal na penga iilang so manga taw sa Bitil.
Pananangoran kano ko Allah ka keoyag kano ka o di niyo ai nggolaolaa na pemborngat so gani niyan sii rekano a manga Israil a lagid o apoy a pekalengan rekano na da den a katohanan iyo sa Bitil a ba pekapareng ko manga kadeg.
Ka pembibiden iyo so kokoman a pembalowin iyo a masakit a paninta na ipelebad iyo so kaontol ko lopa.
Pananangoran kano ko Allah a aya mimbaal ko manga pamimitoonen a bebetowan sa Pliyadis ago Oriyon. Pembalowin iyan so kadedelem a kaliwanag na pepakalibotengan iyan so kadadaondaw a pembalowin iyan a kagagawii. Petewagen iyan so manga ig a sisii ko kalodan na pegododen iyan ko liyawaw o lopa So Allah i Ingaran iyan.
Pepakatanaan iyan sa kabinasaan so manga babager a aya ipenggeba ko manga kota iran.
Ipekegowad iyo so maontol a pangongokom na di niyo dii sodiin so dii tero sa benar.
Pendaodoagen iyo so manga miskin na pepanekewan iyo siran ko kapembowisi niyo kiran sa pereperan. Kagiya ka maoto na di kano pekabaling ko manga pipiya a walay a ator a pimbabalay niyo na di kano pekainom sa arak a kekowa niyo ko dii kerik a manga obas a piyamola niyo.
Ka katawan aken so manga rarata a kasalaan iyo ago so madakel a manga dosa niyo. Pesetroon iyo so manga oontol na pepakitendan kano na ipesepar iyo so kapakabenara ko manga miskin sii ko pepangokoman.
Kagiya ka maoto na aya patot ko maongangen a taw na baden rerenek sangkoto a masa ka masa anan a kamarataan.
Kemorkaan kano a makadadaya roo sa Siyon a mapipikir iyo a malilinding kano roo sa Samariya a sekano a kababantogan a manga taw ko aya bo tindos a nasiyon a sekano a pekeampitan o manga taw sa Israil!
Songowi niyo so siti a Kalni na ilaya niyo o antonaa i miyanggolaola niyan ipoon roo na song kano sa mala a siti a Hamat na taros kano sa Gat a siti o manga Pilistiyo. Ba lebi kano a mapiya a di giyangkoto a manga ndatoan? Ba lebi a maolad so pagiingedan iran a di so rek iyo?
Di niyo mapipikir o ba pekatalingoma so gawii a kamoralaan ogaid na nggolalan ko manga sowasoai niyo na mapepakarani niyo baden angkoto a gawii.
Sesandasandang kano ko manga pipiya a kantir iyo a tatataan sa marpil a pekan kano sa piyagaraw a sapo a bilibili ago piyakaolitan a nati a sapi.
Di kano dii magidaida sa manga bayok a baden piyangantang a kamberak a sasartaan o kapepangotiyapi a pipikiren iyo a mapasang kano i kamboboniboniyan a datar o Daod.
Aya niyo peginoman sa arak na manga ala a ladiya na ipetetanosan iyo so lebi a manga pipiya a ikekamotan. Ogaid na kena a ba niyo tatagoa sa ginawa so kapekebinasa o bangsa niyo a Israil.
Kagiya ka maoto na sekano i keona mabiyag ago pemangitaog na kitapelek so di niyo dii kakeriyala ago kapelamilami.
Misepa so Allah a so Tohan a Lebi a Mamaapaar a tig iyan a Ipekesisingay aken so dii kambentogan o manga taw sa Israil na ipekegowad aken so manga torogan iran. Na peladen aken ko ridoay so siti a Samariya a rakes o langon a matatago on.
Amay ka magiyoto na o aden a sapolo kataw a mitelimbagak ko isa a walay na pematay siran langon.
Na amay ka makaoma so tonganay o isa kiran a magawid ko badan o miyatay sa liyo kaan matotong na ipagise iyan ko apiya antawaa a malalamba ko soled o walay a Ba aden a ped ka san? Na isembag iyan a Da. Na peteroon o tonganay a Di ka petero! Di ta den pegalowin so Ingaran o Allah! Baanda ta niyan maneg.
Amay ka somogo so Allah na penga gegeba ago penga roropet so manga walay a mala ago maito.
Ba makapelompat so manga koda ko aatoren a darpa? Ba ini kedado o manga sapi? Kena! Ogaid na biyaloy niyo a towa so kokoman na biyaloy niyo a paninta so onga o kaontol.
Ipegambog iyo so kiyatabana niyo ko inged a Lo Dibar na di niyo dii teroon a Ba tano da maagaw a Kornaim a nggolalan ko bager tano?
Giyai i pangingilain a piyakiilay raken o Allah a Lebi a Mamaapaar Miyailay aken a tominibaba so Allah sa makapal a manga tarapan ko kiyaipos o kiyaragona ko bagian o dato ago sii ko kapemangeto o miyakatalondog on a pereperan.
Sii ko pangingilain na miyailay aken a miyalengan koman o manga tarapan so oman i isa a gadong a pepamangeto ko kalopaan na giyoto a pitero aken a Ya Allah a Lebi a Mamaapaar a Tohan kapedipedi ka bo na rilai ngka so manga pagtaw ngka! Andamanaya i kapakapegoyag iran? Tanto siran a maito a bangsa!
Na inalin o Allah so pamikiran iyan a tig iyan a Di mapenggolaola so miyailay ngka.
Aden pen a piyakiilay raken o Allah a Lebi a Mamaapaar a giyai Miyailay aken a pitiyagar o Allah so mala a apoy a indaneg ko manga pagtaw niyan. Na liyamed o apoy so mala a ragat sii ko didalem o lopa na mipoon den matotong ko kalopaan.
Na giyoto a pitero aken a Ya Allah a Lebi a Mamaapaar pengangampedian ako reka genek ka! Andamanaya i kapakapegoyag o manga pagtaw ngka? Tanto siran a maito a bangsa!
Na inalin o Allah so pamikiran iyan. Di ini mambo mapenggolaola a tig iyan.
Na aden pen a ped a piyakiilay raken o Allah a giyai Miyailay aken so Kadnan a tomitindeg ko kilid o keleb a inembaalan a inisoson ko panadeng na komakapet sekaniyan sa panadeng.
Na iniise raken o Allah a Amos antonaa i pekeilay ngka? Panadeng a inisembag aken. Na pitero o Kadnan a Ilaya ngka ka pagosaren aken ai sa kapekiilain ko sa tanto a miyaribat so manga pagtaw aken a manga Israil a lagid o keleb a da misoson ko panadeng na di aken siran den peman pelepasen ko kandanega ko kiran.
Kebinasa so manga aparan ko a ron pepamanimba so manga mbawataan o Iskak sa manga barahala na kelaslas so manga soti a darpa sa Israil. Pageposen aken nggagaan so dii kandato o mbawataan o Yarobowam.
Samaoto na si Amasiyas a aya imam sa Bitil na initoma niyan si Yarobowam a dato sa Israil a tig iyan a Kekadiyat si Amos sa iperido reka na pepakalangkapen iyan ai sii ko manga taw sa Israil. Di kebaog o inged tano so manga katero iyan ka pekabinasa oto!
Di niyan dii teroon a Kebono si Yarobowam ko kapetidawa na kebiyag so manga taw sa Israil a pemangitaog sa mawatan. 
Na pitero i Amasiyas ki Amos a Awa ka sii seka a pepekailay sa pangingilain! Palagoy ka komasoy sa Yodah a inged ka na roo ka pangalamat! Roo ka pamantiyari ko kaoyagan ka!
Di ka den pengalamat sii sa Bitil ka giyai i soti a darpa a pesimbaan o dato.
Simbag i Amos si Amasiyas a tig iyan a Gowani na kena a ba ako nabi aya pen o ba wata o nabi ka matag ako pananagikor sa manga bilibili ago komikibir ko manga kayo a higos.
Na isa pen a piyakiilay raken o Allah a Lebi a Mamaapaar a giyai Miyailay aken so isa a reban a mapepeno a kiyalotoan a manga onga.
Na iniise o Allah a Antonaa i pekeilay ngka Amos? Isa ka reban a mapepeno a kiyalotoan a onga a inisembag aken. Na pitero raken o Allah a Kiyalotoan den so manga pagtaw aken sa Israil sa kandanega ko kiran na di aken siran on peman pelepasen.
Sii sangkoto a gawii na so dii kapagidaida ko Timplo na kesambian sa kagoraok a kamboko. Madakel a lawas a miyamatay a pemangibaraser ko mbalabala na ipelebad siran ko liyo o siti ko karerenek. Mitero so Allah a Lebi a Mamaapaar!
Pamakinega niyo ai sekano a pepelolomeg ko kikadodowaanan a pananamaran iyo minasa so manga miskin!
Di niyo dii teroon ko ginawa niyo a O ba bo magaan den mapopos so dii kapista sa saribolan kaan kami makandagang sa margas! o di na Kabaya ami a miyaipos den so Gawii a Idedeke kaan kami dii makapepasa sa kamais! Samaoto na pelalimen iyo so manga taw ka lelebatan iyo so asada ago pegosaren iyo so di ontol a timbangan ago pepakalaan iyo so arga.
Apiya so okap a pepayopasen iyo ko salasa na ipeseog iyo ko per a pepasaan iyo. Na pepangongoripenen iyo so manga miskin igira a aden a otang iran rekano a isa bo a pelata a pirak o di na arga bo o isa ka paris a tinilas.
Misepa so Allah sii ko Ingaran iyan a Ipepangandag o Israil a tig iyan a Di aken den pekalipatan so apiya anda ko manga rarata a pinggolaola niyo.
Tebekeren so inged iyo sabap ko manga galebek iyo na pemboko so oman i mababaling on. Magorog so lopa a lagid o kapegorog o lawasaig a Nail igira a mimbagiyaw kekokog den na magirat peman ko asal iyan a lagid o kapegirat o lawasaig sa Misir.
Sangkoto a gawii a tig o Allah a Lebi a Mamaapaar na pekasedepen aken so alongan sii ko kaooto a alongan na pekalibotengen aken so doniya sii ko kaliliwanag o kadadaondaw.
Mbalowin ko a kamboboko so di niyo dii kapista na sembian aken so di niyo dii kapagidaida sa kandidiyagaw. Pegopaw kano langon ago penditar sa sako na mbalowin aken angkoto a masa a datar o kimbobokoon iyo ko botong a wata iyo a miyatay. Na tanto a mapait angkoto a gawii taman ko kaposan iyan.
Pekatalingoma so manga gawii a tig o Allah a Lebi a Mamaapaar a tenaan ko sa taon so dalem a inged a kena a ba taon a korang on so paan ago ig ka taon a da on so kapekenega o manga taw ko manga katero o Allah.
Na pegenebeneb siran ipoon ko isa a ragat na taman ko isa pen a ragat na ipoon sa pagotaraan na taman sa sebangan ka pelayalayag siran sa apiya anda ko mbalabala a pepangiloba ko katero o Allah ogaid na di iran ketoon.
Sa gawii oto na so manga tataid a bago a taw ago so manga babager a mangoda na pemangikopay ko kaawaw.
Miyailay aken so Kadnan a tomitindeg ko kilid o aparan. Na pitero iyan a Bentola ngka so poro o manga polaos taman sa makokog so kaoonayan ko walay! Pamotola ngka so manga polaos kaan manga ooteng ko olo o langon o manga taw na siran oto a kelamba na mbonoon aken ko kapetidawa. Da den a ba kiran pekalidas da a ba pekapalagoy.
Apiya pen komalot siran taman ko darpa o miyamatay na ron siran kowaa o lima ko. Apiya pen mamanik siran taman ko langit na ipenog aken siran a poon roo.
Apiya pen itapok iran a ginawa iran ko poro o palaw a Karmil na pengilobaan aken siran roo ago pendadakepen. Apiya pen tepokan ako iran sii ko didalem o kalodan na sogoon aken so nipay sa ragat sa katokaa niyan kiran roo.
Na apiya pen kitaog siran o manga ridoay iran ko ped a inged na pekibono aken siran roo ko pedang. Piyasad aken sa ginawa ko a pemoralaan ko siran a di aken den pepiyapiyaan.
So Kadnan a so Allah a Lebi a Mamaapaar i peseko ko doniya na peketonag ai na dii mboboko so langon a kibabaling on. Pegorog so lopa a lagid o Lawasaig a Nail igira a dii mbagiyaw na pegirat peman.
Biyangon o Allah so kaporoan ko kakadenan iyan sii ko manga langit na inonay niyan sii ko doniya. Petelowan iyan so manga ig ko kalodan na pegododen iyan sii ko liyawaw o lopa. So Allah i Ingaran iyan!
Pitero o Allah a Ba niyo mapipikir manga taw sa Israil a lebi kano a mala i kipantag raken a di so manga taw sa Itiyopiya? Benar a piyakaliyo aken sekano sa Misir ogaid na ba aken mambo da pakaliyowa so manga Pilistiyo sa Kaptor ago so manga Aramiyo a poon sa Kir?
Saken a so Allah a Lebi a Mamaapaar na pegilain ko angkai a madodosa a ndatoan a Israil na penasen aken ko liyawaw o lopa. Ogaid na kena a ba ketarotop a kambinasaa ko ko langon a manga mbawataan o Yakob a tig o Allah.
Ka mbegay ako sa sogoan na iperak aken so manga Israil sii ko manga nasiyon a lagid o kapegayaka ko margas kaan on mada so da a bali niyan a da den a satiman bo a malimegas a ba on keolog ko lopa.
Ogaid na so langon o manga baradosa ko manga pagtaw aken na pematay a pedang a so langon a dii tero sa Di tano den peraoten aya pen o ba katanaan a morala.
Sii sangkoto a gawii na pekaasalen aken so ndatoan o Daod a miyaoteng. Lagid oto o miyabinasa a walay ogaid na pagompiyaan aken so miyanga roropet on na pekatindegen aken ka mbangonen aken peroman a datar o asal iyan gowani ko miyanga iipos a gawii.
Na ketangan o manga Israil so kelamba ko inged a Idomiya ago so langon a nasiyon a piyamili aken a rek aken a tig o Allah a aya sii penggolaola.
Pekatalingoma so manga gawii a tig o Allah a so kapegto o pereperan na magaan a di so kapekeragona on na so kapegto o manga obas na magaan a di so kapegembaali ron a arak. Pemangetek so bago a arak a poon ko manga palaw na magondas ai sii ko langon o manga bobongan.
Pekakasowin aken so miyamangitaog a manga pagtaw aken a Israil roo ko lopa iran na mbangonen iran peroman so miyanga bibinasa a manga siti iran na mbalingan iran. Pemamola siran sa manga asinda a obas na maginom siran ko arak a kekowa on magembaal siran sa manga sapadan na ken iran so ipagonga ini.
Giyai so pangingilain o Nabi Obadiyas a miyapayag on o Allah a Lebi a Mamaapaar makapantag sa inged a Idom Piyakasong o Allah so sogo iyan roo ko manga nasiyon na miyaneg tano so di niyan dii teroon a Tiyagar tano! Somondol tano sa Idomiya ka makitidawa tano ron!
Pitero o Allah a Ilaya ngka Idomiya ka mbalowin ko seka a mitatanan sii ko manga nasiyon pesodiin ka o kalangolangon.
So kipoporoon ka sa ginawa ngka i miyakadadag reka seka a mababaling ko manga liyang sii ko manga lakongan a so kakadenan ka na sii ko manga poporo a darpa seka a di ngka dii teroon sa ginawa ngka a Antawaa i kibaba ako niyan ko lopa?
Ogaid na apiya pen o pepeporo ka lomayog a lagid o garoda ago peselag ka sii ko manga bitoon na poon roo den na imbaba aken seka bo.
Opama ka song reka so manga tekew ko kagagawii na ba di aya iran bo penekewa na so kebabayaan iran? O song reka so pererebas sa obas na ba di aden a pelambaan iran? Ogaid na tarotop a kapolanga reka o manga ridoay ngka!
Tanto kano a petebanan hey manga mbawataan o Isaw keagaw so igagadong iyo a tamok!
So langon a ampila iyo na mbogaon kano iran ko inged iyo so manga ginawai niyo na pagakalan ago ndaagen kano iran. Siran oto a ipepagatoang iyo na teanan kano iran sa litag na di niyo ini keinengka.
Sa gawii oto a tig o Allah na mbinasaan ko so manga oongangen a mama sa Idomiya a so langon a somasabot sii ko manga palaw o Isaw.
Penga alek so manga babager a sondaro sa Timan na mbonoon so oman i isa kiran a sisii ko manga palaw o Isaw.
Sabap ko kiyaaniyayaa ngka ko pagari ngka a so kiyababadan ko Yakob na kepotos ka sa kayaan na kebinasa ka sa taman sa pakataman.
Ka sii ko gawii a somiyoled so manga rait ko manga gimowa iran a miyaagaw o manga mananangga so tamok iran ago piripa iran a Yarosalim na tomitindeg ka baden a da ngka den tagoa sa ginawa a lagid o ba ka isa ko ridoay iran.
Di patot so kiyapagongatongata ngka ko pagari ngka sii ko gawii a kiyamoralai ron ago so kiyababaya a ka ko gawii a kiyabinasaa ko manga taw sa Yodah ago so kiyambentogan ka ko gawii a kareregeni kiran.
Di patot so kiyasoled ka ko siti o manga pagtaw aken sii ko gawii a kasiksaa kiran sa kapegagawa ngka ko manga tamok iran a inikababaya a ka so kararasay iran.
Di patot so kiyapamagayan ka ko mbalakaan o manga lalan sa kapemonoa ngka ko siran oto a pepamagoyag na di patot so kiyapalada ngka ko miyalamba kiran ko manga ridoay iran ko gawii a kasasamok iran.
Marani den so gawii a kokomen o Allah so langon a nasiyon. So pinggolaola ngka Idomiya na mapenggolaola reka mambo so manga galebek ka na sii reka bo pepato.
Minitoron ki Yonas a wata i Amitay so katero o Allah a tig iyan a
Ganat ka den na go ka song ko mala a siti a Niniba. Pakalangkapa ngka roo so kakesiksaa on ka miyailay aken den so dii kambaradosa o manga taw ron.
Ogaid na baden miyantap si Yonas sa inged a Ispaniya kaan iyan kapalagoyi so kamamasai ron o Allah. Tomiyondagay sekaniyan sa Yopa a ron iyan miyatoon so kapal a tolak den a song sa Ispaniya. Na somiyokay sekaniyan na miyageda on ka song sa Ispaniya kaan iyan kapalagoyi so Allah.
Ogaid na piyakasamber o Allah so mabager a ndo sii sa ragat a tanto a mala a barabarat a ikebengkag o kapal.
Miyanga alek so manga gomagalebek ko kapal na so oman i isa kiran na gomiyoraok sa tabang ko tohan iyan. Na inipelelebad iran so manga roran sii ko ragat kaan kakepi so kapal. Si peman si Yonas na sisii ko kabebaan o kapal a roo miiga a pangengenepan a torog.
Somiyong on so kapitan na pitero iyan a Ino ka baden pakatotorog? Mbowat ka na go ka pamangni ko tohan ka! Baanda tano niyan tagoa sa ginawa kaan di tano pematay.
Na mimbibitiyarai so manga gomagalebek a tig iran a Ripaan tano o antawaa i kiyasabapan sangkai a morala. Na rominipa siran na aya miyaripa na si Yonas.
Kagiya ka maoto na pitero iran on a Na teroa ngka rekami o antonaa i pinggolaola ngka a minimorala rektano? Antonaa i galebek ka? Anda ka miyakapoon? Anda i inged ka? Antonaa i bangensa ngka?
Hibriyo ako a tig i Yonas na pesimba ako ko Allah a Tohan sa kasorgaan a aya mimbaal ko ragat ago so lopa.
Na piyakitokawan iyan kiran pen a pepalagoyan iyan so Allah. So kiyanega sii o manga gomagalebek na tanto siran a miyalek a tig iran a Ino ngka nan penggolaolaa?
Na sabap sa pekelonsanan so dii kamberabarat o ragat ago so di niyan dii kambegel na iniise iran on a Antonaa i ikidia mi reka kaan makalengen so ragat?
Porota ko niyo na go ako niyo lebaden ko ragat a inisembag iyan na melengen den. Ka katawan ko a saken i kiyasabapan ko kinitalingoma rekano angkai a piyakalekelek a sobosobo.
Na baden piyakateman on o manga mama so kapeporaa iran ko kapal kaan makakasoy ko kalopaan. Ogaid na da iran magega ka baden pepekala a dii kambegel o ragat.
Mandiyadi na gomiyoraok siran ko Allah a tig iran a Ya Allah kapedipedi ka bo na di ngka peperoa o ba kami mamatay sabap ko kambonoa mi sangkai a mama. Di ngka rekami pakipengakowi so kapetay o da a sala iyan a mama ka seka i kilalag ya Allah sangkai a dii manggolaola a ikasosoat ka.
Na giyoto a piyorot iran si Yonas na iniitog iran ko ragat na sarta den a lomingen so di niyan dii kamberabarat.
Sabap sii na tanto a inikalek o manga gomagalebek so Allah na somiyapaat siran on sa soasoat ago misemaya sa kapengongonotani ran on.
Sii ko katatago i Yonas ko tiyan o mala a seda na miyangangarapan ko Allah a Tohan iyan
A tig iyan a Sii ko kararasay aken na tiyalowan aken seka ya Allah na inampon ako ngka. Sii ko kadaleman ko darpa o miyamatay na miyangni ako sa tabang na piyakineg ka so kapenggoraok aken.
Inilebad ako ngka ko kalodan sii den ko posed a ragat kiyatengkopan ako o manga reges na minikolob raken so manga ala a begel ka.
Pitero aken a Miyabelag ako den ko pangilailayan ka ogaid na kemasaan aken bo peroman so soti a Timplo ngka.
Miyakatambon raken so manga ig a ipetay aken minisapeng raken so kalodan na minilibed ko olo aken so linamon.
Minigaled ako taman ko manga itado o manga palaw taman den ko darpa a katatanggalan so manga gimowa on sa taman sa pakataman. Ogaid na inigakap ako ngka a oyagoyag a poon ko galebo ya Allah a Tohan ko.
Sii ko dii kaperempas o niyawa ko na kiyatademan aken seka ya Allah na minisampay reka so pangangarapan aken roo ko soti a Timplo ngka.
Siran oto a pepamanimba ko di benar a manga tohan na petelikodan iran so limo o Allah.
Ogaid na sepaat ako reka sa manga soasoat a rakes o manga idaida a ipepenalamat na tomanen aken so inisepa aken. So kakesabet na poon ko Allah.
Oriyan iyan na minitoron peroman so katero o Allah ki Yonas a tig iyan a
Ika roo den song ka sangkoto a mala a siti a Niniba na pamakalangkapa ngka on so katero a inibegay aken reka.
Na tiyoman i Yonas so katero o Allah ka somiyong sa Niniba. Giya Niniba na tanto a mala a siti a telo gawii a kakelibeta on.
Sii ko gawii a kiyapakasoled i Yonas ko siti sa kapegeneba niyan on na pepakalangkapen iyan a Pat polo gawii ipoon imanto na kebinasa a Niniba!
Na miyangingimbenar so manga taw sa Niniba ko katero o Tohan. Piyasad iran sa ginawa a pepowasa siran a melagid so manga ala a taw ago so manga bebaba na palaya siran somiyolot sa sako a aya iran kapepekiilain ko di iran dii kateobat.
Kagiya misampay ko dato sa Niniba so katero a pepakalangkapen i Yonas na tomipad poon ko korsi iyan na inendaan iyan so kimon iyan ka somiyolot sa sako na miyontod ko ombi.
Na migay so dato ago so manga sanasanaan iyan sa sogoan a pemakalangkapen sii sa Niniba a aya oni niyan na Da a sakataw bo o di na pangangayamen i ba makataam sa apiya antonaa oman i isa na di pekakan aya pen o ba pekainom.
Paliyogat ko oman i taw ago ayam a pekasoloten sa sako. So oman i isa na panamar mamangni ko Tohan na geneki niyan so marata a sowasowai niyan ago so di niyan dii kapanganiyaya.
Ka masiken a alinen o Tohan so pamikiran iyan ago pakalenggaon iyan so pesokeyaw a rarangit iyan kaan tano niyan di mapemono.
Na kagiya mailay o Tohan so pinggolaola iran ago so kiyatalikodi iran ko manga rarata a sowasowai na inikalimo iyan siran na da niyan nggolalanen so kasiksaa niyan kiran a miyatero iyan den gowani.
Ogaid na tanto oto a da kasoaten i Yonas na tanto sekaniyan a kiyararangitan.
Na miyangangarapan ko Allah a tig iyan a Ya Allah ba aken da matero isako sisii ako pen sa inged aken a giyai i penggolaolaan ka? Giyanan i sabap a minggagaan ako malagoy sa Ispaniya ka katawan aken a makalimoon ago masalinggagaw ka a Tohan a kena a ba malebod kararangiti ago mala i kapedi a lalayon ka den makatitiyagar malin ko pamikiran ka sa kipetenaan ka ko morala.
Imanto den ya Allah na kowai ako ngka sa niyawa ka tomoon ko a matay ako baden a di sa ba ako pekeoyagoyag.
Tig o Allah a Ba aden a kabenar ka sa kapekerarangiti reka?
Na lominiyo si Yonas ko siti sii ko darpa a masesebangan iyan na mimbaal roo sa lawig na miyontod ko kasisirongan on ka penayaw sa kapagilaya niyan o aden a mapenggolaola ko siti.
Mandiyadi na tominibaba roo so Allah a Tohan sa pamomolan a piyakato iyan a miyakasayap ko olo i Yonas kaan on mada so di on kadedayai. Na tanto a inikababaya i Yonas so pamomolan.
Ogaid na tominibaba peman so Tohan sa oled na sii ko kakepita iyan ko telondog a gawii na pirereteb iyan so pamomolan a aya niyan inipatay ago inikalayon.
Na kagiya somebeng so alongan na piyakasamber o Tohan so mayaw a ndo a poon sa sebangan. Riyantian o alongan so olo i Yonas taman sa kiyadaan sekaniyan sa bager na kabaya iyan den a matay. Tig iyan a Tomo a ba ako baden matay a di sa ba ako pen pekeoyagoyag.
Na pitero o Tohan ki Yonas a Ba aden a kabenar ka sa kapekerarangiti reka sabap ko kiyapatay o pamomolan? Oway a tig iyan patot so kararangit aken apiya pen taman sa ipetay aken.
Na pitero o Allah a Miyakato angkanan a pamomolan isako isa a kagagawii na miyatay ko tomiyalondog a kagagawii na baden oto inikerata a ginawa ngka apiya pen o da ngka alimai aya pen o ba ngka pakalaa.
Giyangkai a manga katero na makapantag ko manga siti a Samariya ago Yarosalim. Initoron ai o Allah a nggolalan ko pangingilain sii ko nabi Mikas a taga Morisit sii ko kiyapakandadato i Yotam Ahas ago si Hisikiyas a miyanga dadato sa inged a Yodah.
Pamakinega niyo ai hey manga nasiyon! Tagoa niyo sa ginawa hey langon iyo a kibabaling ko doniya! Peseksi so Allah a Lebi a Mamaapaar ko kamarataan iyo petero so Kadnan a ndodoo ko Timplo niyan sa kasorgaan.
Ilaya niyo! Dii meliyoliyo so Allah ko kakadenan iyan na penog sekaniyan a melalakaw ko manga poporo a darpa sa doniya.
Penga totonag so manga palaw ko didalem o manga ai niyan a lagid o taro ko obay o apoy na toga ini ko manga balintad a lagid o ig a pegondas sa kababaan ko mapideg a darpa.
Langon ai mapenggolaola sabap ko kasosopak ago so dii kandosa o manga taw sa Israil. Antonaa i kiyasabapan ko kasosopak o manga Israil? Ba di so kapepanakoto o siti a Samariya? Na anda matatago so manga darpa a pesimbaan ko manga barahala sii sa Yodah? Ba di sii sa Yarosalim?
Kagiya ka maoto a tig o Allah na mbalowin ko a manga tabotod a ator a Samariya a so darpa a pemolaan sa manga waged a obas. Pagododen aken so manga ator on sii ko balintad na sewaan aken so manga onayan iyan.
Penga roropet so langon a manga barahala niyan na penga tototong ko apoy so langon a miyapantiyari niyan ko kapepanakoto na mbinasaan aken so langon a katohanan iyan. Ka miyakowa niyan so kakawasaan iyan a minitendan ko kasosondal iyan na keosar ai peman a kitendan ko manga sondal.
Sabap sii a tig o nabi Mikas na pemboko ako ago pendidiyagaw. Melalakaw ako a talandiyang ago titiniil sa kapekiilain aken ko kararata a ginawa ko. Magotantang ako a lagid o aso na melendag ako a lagid sa kapegoni o bengit.
Ka so pali o siti a Samariya na di kepiya na minirampat sii a Yodah ka minisampay den ko pintoan a Yarosalim a ron mababaling so manga pagtaw aken.
Di niyo pekalangkapa so kasiksaa rektano ko manga ridoay tano sa siti a Gat di kano kiran pekiilay a penggoraok! Sekano a manga taw sa Bit Oprah na tambalilid kano ko bayanek ko kaada a arap iyo!
Sekano a kibabaling sa Sapir na lalakaw kano a talandiyang ago kaaayaan ko kitataogen rekano. So siran oto a kibabaling sa Saanan na di pekaraw lomiyo ko siti iran. Amay ka maneg iyo so dii kamboko o manga taw sa Bit Isil na ketokawan iyo ron a da a ba roo keapasan.
Kemorkaan so siran oto a miiga a meenaw sii ko kagagawii a kekadiyat sa kamarataan! Sii ko kakepita iyan sa anda den i kapekaparo iran na ipenggolalan iran so antangan iran.
Igira aden a manga lopa a kebayaan iran na pegagaon iran a lagid mambo o manga walay. Penggasaben iran so apiya antawaa taw kaan iran makowa so walay niyan o di na posaka.
Kagiya ka maoto na pitero o Allah a Kekadiyat ako sa morala a itena aken sangkai a manga taw a di niyo kepalagoyan! Di kano den pekalalakaw a ipoporo iyo a ginawa niyo sa masa oto ka masa a kasiksaan.
Sii sangkoto a gawii na kowaan kano a diyaman o manga taw na ipegongatongat iran rekano angkai a idaida a kamboko makapantag ko kiyaokitan iyo Miyatarotop a kiyabinasa tano! Inimbargo o Allah so kawali tano. Kinowa niyan rektano so manga lopa tano na pimbagibagi iyan ko siran oto a miyamiyag rektano. 
Kagiya ka maoto na sangkoto a masa a kekowa o ped a manga taw so manga lopa iyo na da den a isa rekano bo a manga pagtaw o Allah a ba on makapembagian.
Di ngka nan peteroa! a aya di raken dii teroon o manga taw. Di ngka pengalamata so datar oto a kesowasowa. Di kami den pakapekeyaan o Tohan!
Na sekano a manga taw sa Israil ba patot a di niyo sii dii kateroa? Ba di pekerarangiten o Allah so di niyo dii kanggolaolaa sa datar oto? Pitero o Allah a Ba di pepekapiya so manga katero aken ko taw a matito i olaola?
Ogaid na apiya taman den imanto na perawaten o manga pagtaw aken so olaola o manga ridoay. Penggansingen iyo so manga pipiya a gerab o siran oto a pepamanagad a mamakasasarig a datar o manga mama a pekesoy a poon ko katidawa.
So manga babay ko manga pagtaw aken na pembogaon iyo ko manga pipiya a walay iran. Perampasan iyo so manga wata iran ko manga rakmat aken sa taman sa pakataman.
Na ganat kano! Awai niyo angkanan a inged iyo ka kagiya kena den a ba aya niyo pendekean ka kiyaresikan o manga dosa niyo a inikabinasa niyan sa tarotop.
O aden a pekaoma rekano a tagakal ago pepamokeg a tig iyan a Pengalamaten aken rekano a pendakel rekano so arak ago mabisa a panginginomen na sekaniyan den i nabi a kebayaan iyo!
Matamataan a timoon aken sekano a so langon a kelamba a manga Israil. Pelimoden aken sekano a lagid o manga bilibili sii ko tangkal iran. Na lagid o pananateba a mapepeno a manga bilibili a kepeno mambo so inged iyo a maririyaog a bariboribo a manga taw!
Pamakineg kano hey manga olowan sa Israil! Ba di patot a katawi niyo ko mbidaan o maontol ago so mariribat?
Ogaid na ba niyo den pekegowaden so mapiya ago pekebabayaan iyo so marata. Pepangopisan iyo sa kobal so manga pagtaw aken na pelonitan iyo sa sapo so manga tolan iran.
Peken iyo so sapo iran pelodasen iyo so kobal iran na pepamekangen iyo so manga tolan iran a peteteden iyo a datar o sapo a itinda.
Pekatalingoma so masa a nggoraok kano ko Allah ogaid na di kano niyan pagamponen. Sa masa oto na pegenaan iyan rekano so paras iyan sabap ko manga rarata a miyanggolaola niyo.
Giyai i kabasa rekano o Allah a so di benar a manga nabi Pendadagen iyo so manga pagtaw aken. Ipetopa niyo so kapekapiya o apiya antawaa a pembegay rekano sa pangenengken ogaid na petiyagar kano makitidawa ko taw a di rekano pembayad.
Sabap roo na pesedep rekano so alongan hey manga nabi na kepos so kadadaondaw niyo. Pekatalingoma rekano so kagagawii a da den a ba niyo ron pangingilain na kelibotengan kano a di den pekaalamat.
Samaoto na keyaan so manga pepekailay sa pangingilain na kediyamanan so manga pepekaalamat. Kemeden iran so manga ngari iran ka kagiya da den a ba kiran peyagen o Tohan.
Ogaid na so saken on peman a si Mikas na mapepeno ako a kapaar ago so Roh o Allah a sasartaan o kaontol ago kawaraw sa kapeyaga ko ko manga taw sa Israil ko kasosopak iran ago dii kandosa.
Pamakinega ko niyo a manga olowan ago manga pendatoon sa Israil a dii sodi ko maontol a kokoman ago pembibid ko langon a matito.
Pembangonen iyo a Yarosalim a so siti o Allah sii ko onayan a kapamono ago kamarataan.
Sekano a manga olowan na pekokom kano sabap ko tendan sekano a manga imam na pepangendao kano sabap ko sokay na sekano a manga nabi na pepangalamat kano sabap ko pirak. Apiya pen oto na di niyo dii teroon a sasarigan iyo so Allah a tig iyo a Da a kitana rektano a morala ka sisii rektano so Allah.
Ogaid na sii ko keposan sangkai a manga gawii na so palaw a katatagoan ko Timplo o Allah na kebaloy a tindos a palaw ko langon a palaw sa doniya na kipangkat ai a pekaombaw ko langon a bobongan. Pemanong on so manga taw a poon ko madakel a nasiyon
A di iran dii teroon a Itano roo somong tano ko palaw o Allah roo ko Timplo o Tohan sa Israil. Ipengendao niyan rektano so manga okitokit iyan kaan tano makalalakaw ko manga lalan iyan. Ka sangkoto a masa na melangkap so manga ndao o Allah a poon sa Siyon ago so manga katero iyan a poon sa Yarosalim.
Pengokomen iyan so madakel a taw na pesaden iyan so di pegayonayonan o manga babager a nasiyon ko mawatan marani. Seselen iran a ponta a dado so manga pedang iran na pagembaalan iran a pangawit so manga bangkaw iran. Di den makipetidawa so isa a nasiyon ko ped a nasiyon aya pen o ba siran peman pembatalo sa katidawa.
Oman i isa na pekakaden a lomilintad sii ko asinda niyan a obas o di na higos a da den a ba on pengangalek. So Allah a Lebi a Mamaapaar i mitero sii.
Imanto na so langon a nasiyon na pepamaratiyaya ago pepamanimba ko rek iran a manga tohan ogaid na sektano na pemaratiyaya ago pemanimba ko Allah a Tohan tano sa taman sa pakataman!
Sii sangkoto a gawii a pekatalingoma a tig o Allah na penimoon ko so manga pagtaw aken a manga lepo a so siran oto a miyamangitaog a piyakiromasay aken.
Manga lolobay siran a miyapamogaw sa mawatan ko inged iran ogaid na pakapegoyagen aken so miyalamba kiran na mbalowin aken siran a mabager a nasiyon. Na saken a so Allah i pendato kiran sii ko Palaw a Siyon ipoon sangkoto a gawii na taman sa pakataman.
So seka on peman hey Yarosalim a aya lantawa ago kota o manga pagtaw o Tohan na ikesoy reka so miyaona a gees ago kapaar ka pekaasalen reka so kadato o ka.
Ogaid na ino ka penggoraok imanto sa matanog? Ino ka raraota a kasakit a datar o pembaliliten a babay? Ba sabap sa da a dato o ka ago miyamatay so manga mosawira a ka?
Pakatetaliyaa niyo so manga lawas iyo sa kasakit hey manga taw sa Yarosalim a datar o babay a dii mbawata ka imanto na pekaawa kano ko siti na pekakaden kano ko manga pangomaan. Pekasong kano sa inged a Babilon. Ogaid na penabangan kano roo o Allah ka pokasen kano niyan ko kapaar o manga ridoay niyo.
Benar a madakel imanto a manga nasiyon a mitimotimo a nggobat rekano a di iran dii teroon a Kaseboan a Yarosalim! Mailay tano baden a miyabinasa!
Ogaid na di katawan angkai a manga nasiyon so antangan o Allah aya pen o ba iran kasaboti so takdir iyan ka tinimo iyan siran a lagid o bebekesen a ilaw a pagegiken ko pegegikan on.
Hey manga taw sa Yarosalim timoa niyo so manga sondaro niyo! So manga ridoay na linikopan tano iran! Pepasen iran a tongkas so bies o olowan sa Israil.
Ogaid na seka Bitlihim Ipratah apiya pen maito ka sii ko manga inged sa Yodah na san reka pekapoon so pakapendatoon aken sa Israil a so kiyapooni ron na sii ko miyanga atey a gawii sii ko da a poonan iyan a masa.
Kagiya ka maoto na peladen o Allah so manga pagtaw niyan ko kapaar o manga ridoay iran taman ko masa a ipembawata o pembaliliten a babay so wata iyan a mama. Sa masa oto na so miyalamba a manga pagari niyan a miyamangitaog na kesoy siran ko ped a manga Israil sii ko inged iran.
Na amay ka makagemaw sekaniyan na tegikoren iyan so talon iyan a nggolalan ko bager o Allah sii ko kadadatoi ko Ingaran o Allah a Tohan iyan. Sa masa oto na pepaginetaw so manga pagtaw niyan a malilinding ka so kala iyan na kekilala o manga taw ko pirowarowangan o doniya
Na mbegan iyan siran sa kalilintad. Amay ka pelosodan o manga taw sa Asiriya so inged tano a peleseben iran so manga kota tano na sogoon tano so pito kataw a dato ago walo kataw a olowan a makipetidawa kiran.
Na tebanen iran a pedang so inged a Asiriya ago so inged o Nimrod a sisii ko soled o manga gimowa iyan. Na sebeten tano iran ko manga taw sa Asiriya amay ka pekasoled siran ko inged tano sa kanggobata iran on.
So kelamba a manga Israil a melook ko madakel a taw na penga babaloy a lagid o namog a poon ko Allah ago lagid o tarintik ko manga otan a di kegenggen o manosiya.
So kelamba a manga Israil a melook ko mbarambarang a manga nasiyon na kebaloy siran a lagid o arimaw a lomolook ko manga binatang sa kalasan a lagid o mangoda a arimaw a lomolook ko talon a manga bilibili a sii ko kapepegenebeneb iyan kiran na pesikemen iyan siran ago di niyan dii sekisiin sa da a ba kiran pekasabet.
Na pegesen a Israil so manga ridoay niyan na mbinasaan iyan siran langon.
Sii sangkoto a gawii a tig o Allah na kowaan ko rekano so manga koda iyo na nggebaan ko so manga karo niyo.
Mbinasaan ko so manga siti ko inged iyo na tempagen aken so langon a kota iyo.
Pekageneken aken so kapepangatao niyo na penga ada rekano so langon a paririmar.
Peropeten aken so manga barahala niyo ago so babarakaten kon a manga ator iyo na di kano den pekasodiyod ko pasad o manga lima niyo.
Pamakinega niyo so dimanda o Allah a sopak sa Israil Mbowat ka ya Allah na payaga ngka so dimanda ngka pakinegen ka ko manga palaw ago manga bobongan so peteroon ka.
Hey sekano a manga palaw ago so da a kaposan iyan a manga onayan o doniya na pamakinega niyo so dimanda o Allah! Ka ipendimanda o Allah so manga pagtaw niyan aden a ikiya niyan sa Israil.
Hey manga taw aken antonaa i inikidia ko rekano? Antonaa i miyanggolaola ko a inikasemo niyo? Sembaga ko niyo!
Piyakaliyo aken sekano sa Misir ago piyokas aken sekano ko kaooripeni rekano na siyogo aken so Mosa so Aron ago so Mariyam a makaagak rekano.
Hey manga taw aken tedentademi niyo so pikediyat i Balak a dato sa Mowab a kipesintaan iyan rekano ago so inisembag on i Balaam a wata i Biyor. Toosi niyo pen so kiyaokitan iyo ko kiyalalakaw niyo ipoon sa Sitim na taman sa Gilgal kaan iyo kasaboti so manga oontol a okitokit aken.
Antonaa i mawit aken ko Allah igira a pepangadap ako ron sa kapesodiyodi aken ko Lebi a Maporo a Tohan? Ba aken pegowiti sa totongen a soasoat a manga sapi a saragon a idad iyan?
Ba masoat so Allah o pegowiti aken sa sanggibo a bilibili o di na nggibonggibo a manga lawasaig a lana a olibi a isepaat on? Ba ikesoat iyan so kakorbana ko ko kaka a wata aken a mama sabap ko manga dosa ko? Kena!
Piyayag iyan reka hey manosiya o antonaa i mapiya. Ka aya ipapaliyogat reka o Allah na so kanggolaola sa ontol ago so kapekebabayai ko limo ago so kapepaginetaw ngka a pepangalimbabaan a ipageepeda a ka so Tohan ka.
Pepananalowan o Allah so siti a Yarosalim na so kipekeleken ko Ingaran iyan na kaoongangen Pamakinega niyo so komakapet sa tongkas a indaneg rekano ago so Mitekdir on!
Aden pen a kakawasaan sii ko manga walay o manga baradosa a miyakowa iran ko kapelalalim. Pegosar siran sa korang a asada a aya ko ipekerarangit.
Ba aken perilai so manga padagang a pegosar sa ribat a panakes ago ipepanaliba a timbangan?
So manga tatamoken sii rekano na manga tanganiyaya. Na palaya kano pepamokeg a dii tero sa kapanaliba.
Kagiya ka maoto na siksaan ko sekano ago mbinasaan sabap ko manga dosa niyo.
Ken kano a di den penga oosog ka baden ketatap a kapekeor iyo. Penimo kano sa tamok a da den a ba niyo ron ketago ka saden sa ketimo iyo na imbegay aken ko siran oto a pekadaag rekano ko kapetidawa.
Seod kano sa oniin ogaid na da a ba niyo keragon. Temek kano sa manga olibi ogaid na di niyo keosar so lana niyan na temek kano sa manga obas ogaid na di niyo keinom so arak a kowaan iyo ron.
Ndowandowaan ako den! Miyalagid ako o pekegotem a mama ko oriyan o kiyarebasa ko manga onga a da den a ketoon aken a kekan a onga a obas o di na higos a kebayaan ko.
Miyada ko doniya so baraamal a manga taw na da den a maontol a ba miyalamba ko manosiya. Palaya siran penayaw sa kapakapemono iran na petepengan lomitag o oman i isa so pagari niyan.
Mapasang siran ko dii kanggolaola sa marata. So manga olowan ago manga pangongokom na pepanton sa tendan. So mala i gees a mama na di niyan kiran dii teroon so manga rarata a kabaya iyan na palaya siran kekadiyat sa kapembibida ko kokoman.
So lebi kiran a mapiya ago maontol na lagid bo sa kipantag o soroken a manga otan. Miyakatalingoma den so gawii a kandanega rekano o Tohan a miyatero rekano o manga nabi a pepekaalamat ko da pen makatalingoma. Imanto na kalilibogan siran.
Di niyo serigi so siringan iyo di niyo senai so ginawai niyo. Apiya so karoma ngka na pangalii ngka so peteroon ka on.
Ka so wata a mama na dii sodi ko ama iyan so wata a babay na pegato ko ina iyan na so miyakamong a babay na perido ko panogangan iyan a babay. Na aya manga ridoay o mama na so manga ped bo ko pamiliya niyan.
Ogaid na makapantag raken na sasarigan ko so Allah. Sesabar ako ko Tohan a pesebet raken ka pagamponen ako o Tohan aken.
Di ngka kebebayaan so kareregeni raken hey ridoay aken! Apiya pen miyaoteng ako na pembowat ako bo na apiya pen moontod ako ko maliboteng na so Allah i pekaliwanag raken.
Miyakandosa ko ko Allah ogaid na ipenginsabar aken so rarangit iyan taman sa ipenindeg ago pekabenaren ako niyan. Kowaan ako niyan a poon ko maliboteng na pagowiten iyan ko maliwanag na keilay aken so kapenabet iyan.
Keilay ai o ridoay aken na kepotos sa kayaan a sekaniyan a mitero raken sa Anda so Allah a Tohan ka? Kemasaan aken so kakeoteng iyan na pelomegen sekaniyan a datar o lonatay sii ko lalan.
Hey Yarosalim pekatalingoma so gawii a mbangonen peroman so manga pangeleban ka. Sa masa oto na pekaoladen so pagiingedan ka hey Israil.
Sii sangkoto a gawii na pemanong reka so manga taw a pekapoon sa Asiriya ago so manga siti sa Misir ago taman pen sa lawasaig a Yopratis ago poon ko madakel a manga wawatan a inged ko kilid a ragat ago sii ko kapalawan.
Apiya pen oto na kelaslas so doniya sabap ko manga rarata a galebek o siran oto a kibabaling on.
Ya Allah tagikoren ka so tongkas ka ko manga pagtaw ngka a so talon a aya ngka kawali a mabibintad sii ko kalasan sa Karmil. Pakapanateba ngka siran sii sa Basan ago sii sa Giliyad a lagid gowani ko miyanga atey a gawii.
Oway a tig o Allah na pekiilay aken rekano so manga piyakamemesa a datar gowani ko kiyapakaliyowa ko rekano sa Misir.
Keilay ai o manga nasiyon na ikeya iran so kaito o langon a bager iran sii ko kipegabain on ko bager o Allah. Na indapeng iran a lima iran ko ngari iran ago pagolenen iran a manga tangila iran ko kasasalakawi kiran.
Giyai so sorat makapantag sa siti a Niniba. Initoron ai ko Nabi Nahom a taga Ilkos a miyakanggolalan ko pangingilain.
So Allah na tanaod ago pepanaop a Tohan a peseop sii ko tanto niyan a kanggagani. Peseopan iyan so siran oto a pesorang on na petetatapen niyan so rarangit iyan ko manga ridoay niyan.
So Allah na kena a ba malebod kararangiti ogaid na mala sekaniyan i kapaar na di niyan den pelepasen so miyakasela ko kandanega on. Pekerinayag so okitokit iyan sii ko sobosobo ago so barabarat na so manga gabon na aya bayanek a pekikayamber o manga ai niyan.
Peseparan iyan so ragat ago pepakatiyan iyan pepakamaraan iyan so langon a lawasaig. Pekelayon so manga pangomaan sa Basan ago sa Karmil na pekelas so manga obarobar sa Libanon.
Pekekokog so manga palaw ko kamamasaan iyan na pekelanag so manga bobongan. Petebekeren so lopa ko danga iyan a lagid mambo o doniya ago so langon a kibabaling on.
Antawaa i makapemayandeg ko di niyan dii kanggani? Antawaa i pekatiger ko pesokeyaw a rarangit iyan? Dii mborngat so gani niyan a lagid o apoy na pepanga roropet so manga lakongan ko kamamasaan iyan.
Mapiya so Allah a aya pekelindongan ko masa a kamaregenan. Sisiyapen iyan so siran oto a pepagapas on
Ogaid na pepolangen iyan so manga ridoay niyan a nggolalan ko pendansal a bagiyaw peselobaan iyan so manga soranga iyan taman den ko maliboteng.
Antonaa i kekadiyaten iyo a sopak ko Allah? Mbinasaan kano niyan sa tarotop di den kailangan a ba niyan pen makadowa masiksa so manga ridoay niyan.
Kelikosan siran o manga sorok ago penga ootengoteng a lagid o manga palaobog na kelengan siran a lagid o gango a ragami.
Aden a mama a miyakapoon reka hey Niniba a pipikiren iyan so kadostaan ago kekadiyatan iyan sa marata so Allah.
Na giyai i kabasa o Allah ko manga pagtaw niyan a Israil Apiya pen mala i gees ago madakel so manga taw sa Asiriya na kebinasa siran ago pengaada. Na apiya pen pirarasay aken sekano hey manga pagtaw aken na di aken sekano den peparomanan romasay.
Imanto na pokasan ko sekano ko kokoong iran na potolen aken so manga patong iyo.
Giyai i pitero o Allah makapantag rekano a manga taw sa Asiriya sii sa Niniba Da a kebabadan rekano a pekaawid ko ingaran iyo. Mbinasaan ko so langon a barahala a matatago ko pesimbaan ko manga tohan iyo. Ipetiyagar aken sekano sa kobor ka kena kano a ba mapapatot ko kaooyagoyag iyo den!
Pepekadaseg reka so manga gomogobat hey Niniba. Lindinga ngka so kota! Nggordiyai ngka so lalan! Pakababager ka na tiyagar ka sa kapakipetidawa! (
Pekaasalen o Allah so bantogan o inged a Israil apiya pen pitebanan ago bininasa o manga ridoay iran.)
Mariga so manga kelong o manga sondaro na ndiditar siran sa rambayong. Di siran dii tiyagar nggobat! Pepamangindat so manga karo iran a potaw na ikakayaw iran so manga bangkaw iran a goo.
Madilapet a kapepalalagoy o manga karo sii ko manga lalan a aloyan alobak sii ko manga lamalama. Aya kapekeilaya kiran na lagid o ba manga barabad peteras siran a datar o kilakilat.
Pepakisogoan o dato sa Niniba so manga olowan a sondaro niyan na pekisosong siran ko kapepalalagoy iran. Di siran dii nggagaan ko pangeleban o siti sa kapelindinga iran on.
Ogaid na ilang baden so di iran dii nggolaolaan ka kalelekaan so manga gimowa ko lawasaig na pekigobar iyan so torogan.
Miyakokom o Allah a keagaw ago kitaog so siti. Pepegidao so manga talasogoay ron a raga a lagid sa kapegoni o manga marapatik na penggandangan iran a rareb iran ko di iran dii kamboko.
Lagid o ig a peletos ko miyabengkag a tangela iyan a pepamalagoy so manga taw sa Niniba. Tareg kano! Tareg kano a ipepelalalis o manga ped ogaid na da den a ba on komiyasoy.
Tebana niyo so pirak! Tebana niyo so bolawan! So manga tamok ko siti na lagid o ba da a pitetamanan iyan a so langon a kakawasaan a matitimo on!
Liyaslas a Niniba a pitebanan ago tiyaawi! Pekelanag sa kalek so manga poso petebaden so manga leb pekedaan sa bager so manga lawas na pepamansi so oman i paras.
Anda den imanto so siti a lagid gowani o lekowa o manga arimaw a pekenanan o manga ngongoda a arimaw ago pepegenebeneban o manga arimaw a manga mama ago babay a ped o manga wata iran a da a ba iran ikelek?
Pikel o arimaw so miyasikem iyan na piyangisi iyan a makan o karoma niyan ago so manga wata iran. Pino iyan so lekowa iyan sa sapo o pepanga sisikem iyan.
Kemorkaan so siti a pepamono ago pepamokeg a mapepeno a kakawasaan a mapeteban!
Pamakinega niyo so sagisir o litago so garokob o manga tirikan so dagedeb o pelolompat a manga koda ago so daleg o manga karo!
Ilaya niyo so pepamanindaw a manga pedang ago pepamangindat a manga bangkaw a ikakayaw o manga pangongoda! Madakel a miyabono a miyamangibaraser so di keitong a manga lawas iran taman sa pekisaliket so ai o manga taw ko manga bangkay.
Langon ai dii manggolaola sabap ko dii kasebo angkoto a sondal a giya Niniba a so pakabarayat a babay a mapasang i kapangatao a miyaoripen iyan so manga nasiyon a nggolalan ko kasosondal iyan ago kapangatao.
Peridoon ko seka a tig o Allah a Lebi a Mamaapaar. Pelekisan ko seka kaan mailay o manga nasiyon ago manga ndatoan so kadidiyampa a ka ago pagereg.
Selapotan ko seka sa maresik na pekiilay aken ko manga taw a tanto ka a ipekengingiri.
So langon a pekailay reka na pelagoyan ka iran a tig iran a Miyabinasa a Niniba! Antawaa i pemboko on? Anda ko ketoon so komapedi on?
Hey Niniba ba ka tomo a di so siti a Tibis a so kapital a Misir a matatago ko lawasaig a Nail a malilibet a ig? So lawasaig na aya on mililinding so manga ig i kota iyan.
Giya Itiyopiya ago Misir i bager iyan a da a pitetamanan iyan na giya Pot ago Libiya na aya niyan manga abanga.
Apiya pen oto na miyabiyag ago minitaog so manga taw niyan. So manga ikaririga iran na inipamapes ko lopa ko oman i mbalakaan o manga lalan. Rinipa o manga sondaro so manga olowan o siti kaan mailay o antawaa kiran i keoripen o oman i isa na so langon o kikababantogan kiran a mama na piyamatong a rantay.
Na seka mambo hey Niniba na kelagid o palaobog a pekeotengoteng na tepok ka a pepanamar malagoy ko manga ridoay niyo.
Langon o manga kota a ka na kelagid o kayo a higos a kiyalotoan so manga onga niyan amay ka kekoyong ai na keroro so manga onga niyan sii ko ngari o ken on.
Ilaya ngka so manga sondaro ngka a lagid siran langon o manga babay! So manga gimowa a ka na maolad a kalelekai ron ko manga ridoay ngka na ketotong a apoy so manga tanggal iyan.
Giyai so manga katero a piyayag o Allah ko Nabi Habakok a nggolalan ko pangingilain.
Ya Allah ay katey pen a kapepananalo aken reka sa tabang a di ngka bo pekinegen? Sii ako reka penggoraok makapantag ko kaaaniyayai rekami ogaid na di kami ngka sebeten.
Ino ako ngka pepakailaya sa di ontol a dii nggolaolaan? Ino ngka di tegoa sa ginawa so karoromasay? Malilibet ako o kapepaminasa ago dii kapanganiyaya na aden a kambobono ago kapepawala sii ko mbalabala.
Kiyadaan den so kitab sa bager ago kipantag na kena a ba pepangokasa so maontol a kokoman. So manga rarata na penggenggenen iran so manga oontol sabap sii na pekebibid so kokoman.
Inisembag o Allah a Layasa ngka so manga nasiyon ko mbalabala na ilaya ngka na pamemesa ka a tanto! Ka aden a penggolaolaan ko ko manga gawii ngka a di ka on pengimbenar apiya pen o matero reka.
Pengondoin aken so nasiyon a Babilon a giyangkoto a marangit ago da a sagosara iyan a manga taw a peparada siran ko dalem o doniya a pepangagaon iran so manga pagiingedan a kena a ba iran rek.
Piyakalekelek ago mawaraw siran a manga taw aya iran bo kokoman na so baya a ginawa iran na ipoporo iran baden a ginawa iran.
Magaan so manga koda iran a di so manga saladeng ago manga wawaraw a di so manga iila a aso ko kagagawii. Madilapet a kapepekaoma o manga komokoda a pepekapoon sa mawatan. Pelolompat siran a datar sa kagaan o garoda a peseyakot ko seyaben iyan
Palaya siran pepekaoma a pepangangiyaya. Pegabanti siran a lagid o ndo a poon ko disirto a so manga pembiyagen iran na datar sa kadakel o peted.
Di iran dii sodiin so manga dato na pepagongatongaten iran so manga olowan. Ipesinga iran so langon a siti a kikokotaan pelibeten iran ai a tambak na pepangagaon iran.
Oriyan oto na madilapet a kapeteros iran a datar o ndo na pekeipos siran a manga baradosa oto a manga mama a so bager iran na aya iran tohan.
Ya Allah a Tohan ko ba ka di Tohan ipoon sa pagampaganay? Hey soti a Tohan ko di kami pematay ka miyapili i ka angkoto a manga taw sa Babilon a baden makapenggolalan ko inikokom ka rekami. Hey Lakongan aken piyakabager ka siran kaan kami ran mandadaneg.
Ogaid na ino ngka pesebari angkai a makatipo a manga taw? Tanto a soti so manga mata ngka a di magilay sa kamarataan na di ngka ipengonot so kadostaan. Kagiya ka maoto na ino ka baden rerenek ko kapelameda o manga rarata a taw ko manga oontol a di siran?
Ino ngka pembaloya so manga manosiya a datar o manga seda sa ragat ago lagid o manga meranaranap a da a ba iran dato a pekalinding kiran?
Ka so manga taw sa Babilon na penggamiten iran so langon a taw a kikabebanowitan pepangowaan iran siran ko poket iran pepenimoon iran ko libot iran na sabap sii na pekebabaya siran ago dii keriyala.
Kagiya ka maoto na di iran dii korbanan so poket iran na petotong siran sa doka a soasoat ko libot iran ka kagiya dii makanggolalan sangkai a manga nganin na mapiya so kapakambebetad iran ago mitataralo so pangenengken iran.
Penik ako imanto ko lantawa na penayaon ko o antonaa i peteroon raken o Allah ago antonaa i isembag iyan sangkai a inipenon aken.
Na somimbag raken so Allah a tig iyan a Soraten ka so miyapayag reka sii ko pangingilain na tomboken ka a marayag ko karatola kaan mabatiya o oman i isa a dii nggagaan sa kapesegad iyan.
Ka da pen makatalingoma so masa a kipenggolalanen ko miyapayag ogaid na magaan den makatalingoma na matatangked a kipenggolalanen on. Na o lagid o ba pekelanggay na nayawa ngka den ka di kisendod.
Ilaya ngka so mala i dangkowagan kena a ba matito so manga singayo iyan ogaid na aya ipeginetaw o maontol na so paratiyaya niyan.
So dii tekabor na pegakalen o kakawasaan na di sekaniyan den tomatangka. So napso niyan na lagid sa kala o darpa o miyamatay na di den ai kesemo a lagid o kapatay. Giyanan i sabap a petimoon iyan sa ginawa niyan so madakel a manga taw sii ko langon a manga nasiyon.
Ogaid na pekatalingoma so masa a so langon angkai a manga taw na pengetokan iran sekaniyan a rakes o kapakasodi a peteroon iran a  Kemorkaan ka a pepanimo sa kena a ba ngka rek a pepakakawasaan ka a ginawa ngka a nggolalan ko katobo! Ay katey pen a kitataros ai?
Kitekaw den a kaperidoa reka o pepamangotang reka! Magembowat siran a itebad reka na pageboten ka iran samaoto na seka den i petabanan iran.
Piyanganiyaya ngka so manga taw ko madakel a nasiyon ogaid na imanto na so miyalamba kiran na paganiyayaan ka iran sabap ko kiyapamonoa ngka ko manga taw ago so kiyapangarasii ngka ko manga siti ko doniya ago so langon a kibabaling on.
Kemorkaan ka a pepakakawasaan ka so pamiliya ngka ko di ontol a okit a aya ngka mapipikir na giyanan i kipoporoon ka ko babalingan ka kaan di kesangkay o kamoralaan!
Ogaid na piyakakeya a ka so pamiliya ngka ko kiyapaminasaa ngka ko makadel a nasiyon na tiyagoan ka baden so niyawa ngka sa kabinasaan.
So manga ator ko keleb o walay ngka na penggoraok sa kapesenditi ran reka na ipegolaleng ai o manga saragonting on.
Kemorkaan ka a pembangon sa siti a nggolalan ko kapamono a pepakabekenen ka so inged a nggolalan ko maasiya!
Ba di kahanda o Allah a Lebi a Mamaapaar a so langon a pembangonen o manga nasiyon na matag baden ipagitagon ko apoy na baden dii pakandokaon o manga taw a ginawa iran ko da a bali niyan a galebek?
Ogaid na pekatalingoma so masa a melangkap ko doniya so katao ko bantogan o Allah a datar o manga ig a mipepeno ko ragat.
Kemorkaan ka a pembegay sa pakabereg a panginginomen ko manga siringan ka! Pepakiinoman ka kiran so baso o ka taman sa mabereg siran kaan ka mailay so kayaan iran ago katatalandiyang.
Ogaid na kepeno ka mambo a kayaan a kena a ba bantogan seka den i pekainom ago kediyampa. Pekainomen ka o Allah ko tagayan a rarangit sii ko kawanan a lima niyan na kesapengan a pagereg so bantogan ka.
Piyamata a ka so manga kalasan sa Libanon na kepata ka den imanto. Piyakalekan ka so manga iila on a ayam na pekalekan ka iran mambo imanto. Ka piyakatoga a ka so rogo o manosiya na bininasa ngka so madakel a pagiingedan a rakes o langon a kibabaling on.
Giyai so pangangarapan a inidikir o nabi Habakok
Ya Allah miyaneg aken so makapantag ko bantogan ka na tanto aken a ipepememesa so manga galebek ka. Ya Allah peromani ngka imanto so miyanggolaola ngka gowani na pakitokawi ngka a ginawa ngka sii ko manga gawii ami! Sii ko kapekerarangiti reka na tagoa ngka sa ginawa so limo!
Pepekaoma so Tohan a poon sa Idomiya so soti a Tohan na pepekaoma a poon sa Palaw a Paran. So bantogan iyan na lomalangkap ko manga langit na so manga podi niyan na mipepeno ko doniya.
So kasigay niyan na datar sa kasigay o pesebang a alongan pekiteras so manga sinar a poon ko lima niyan a ron mageena so kapaar iyan.
Pepangonaan rekaniyan so paniyakit na petondog on so manga siksa ko kapelakad iyan.
Tominindeg sekaniyan na kiyokog iyan so doniya minilay sekaniyan na piyakapamanabad iyan so manga nasiyon. Miyanga tetempag so miyateytey den a manga palaw na miyamangitobak so andangandang a manga bobongan. So manga okitokit o Tohan na taman sa pakataman.
Miyailay aken so manga taw sa Kosan ago giya Midiyan a pepanga rarasay ago pepananabaden sa kalek.
Ba ngka da kasoaten so manga bowalan ya Allah? Ba ngka kiyararangitan so manga lawasaig? Ba ka miyakanggani ko ragat isako pekodaan ka so manga koda a ka ago so domadaag a manga karo ngka?
Inirat ka so pana a ka na mitiyagar ka sa kipenaan ka ko manga gasa. Piyakibegi i ka ko manga lawasaig so kalopaan
Miyailay ka o manga palaw na tiyabeker siran. Somiyagembet somagad so bagiyaw domiyagedeb so kalodan na piyamakala iyan so manga begel iyan.
So alongan ago so olan na tomiyareg ko langit sabap ko kapekerap o pelayog a manga gasa a ka ago so kapekindat o masindaw a bangkaw ngka.
Lomiyalakaw ka kometas ko doniya liyagosak ka so manga nasiyon sii ko di ngka dii kanggani.
Lominiyo ka sa kapenabangi ngka ko manga pagtaw ngka sa kasebeta ngka ko miyanga pipili i ka. Siyasa a ka so olowan o manga rarata na bininasa ngka sa tarotop so manga kaom iyan.
So manga gasa a ka i lomiyambas ko komandir o ridoay a manga sondaro sii ko kiyasondol iran a lagid o sobosobo sa kiperaken iran rekami a pepanga bebebaya siran a lagid o ba iran pelameda sa masolen so manga miskin.
Piyakindapodapoan ka ko manga koda a ka so ragat na miyanga sisikar so manga kalodan.
Tanto ako a tiyabad ko kiyanega ko sii langon na minibarabad a modol aken sa kalek. Kiyadaan den sa bager so lawas aken taman sa pekireparepang ako. Ogaid na nomanayaw ako a sesabar ko gawii a kamoralaan a itelingoma ko nasiyon a nggobat rekami.
Apiya pen di pemangonga so manga kayo a higos ago da a obas ko manga asinda a obas apiya pen keilang so kapepamangeto o manga olibi ago da a pereperan a ipembegay o dii mbabasokan apiya pen da a bilibili o di na kambing ko pananateba ago da a sapi ko manga kodal
Na ipekebabaya aken den so Allah ipekapiya a ginawa ko so Tohan a pesebet raken.
Giyai so katero a initoron o Allah ko nabi Sipaniyas sii ko kandadato i Yosiyas a wata i Amon sii sa Yodah. Si Sipaniyas na wata i Kosi a wata i Gidaliyas a wata i Amariyas a aya wata i Hisikiyas.
Peyopasen aken so langon taman ko liyawaw o lopa iyo a tig o Allah.
Ndatar so manosiya ago so manga binatang a palaya ko den peyopasen. Apiya so manga papanok ko kawang ago so manga seda ko ragat na pematay. Mbinasaan ko so manga barahala o manga rarata a taw sii ko kapelengana ko ko manosiya ko dalem a inged iyo a tig o Allah.
Mbeteren aken a lima ko a pendadaneg sa Yodah ago so langon a kibabaling sa Yarosalim. Pageposen aken roo so apiya antonaa i miyalamba ko kapesimbaa ko katohanan a Baal ago so pen so dii katedentademi ko manga imam a dii telagad sangkoto a barahala.
Mbinasaan ko so apiya antawaa i sodiyod sii ko atep o walay niyan sa kasimbaa niyan ko alongan so olan ago so manga bitoon ago so pen so siran oto a pesimba raken a di raken dii sepa ogaid na di pen dii sepa ko katohanan a Molik.
Mbinasaan ko so siran oto a gominek raken mangongonotan a di ako iran sengoran aya pen o ba siran raken pakinggonanao.
Rerenek kano ko kamamasaan o Lebi a Mamaapaar a Tohan ka magaan den makatalingoma so gawii a kapengokom o Allah! Mitiyagar so Allah sa kapekorbana ko manga pagtaw niyan na kiyabantowan iyan den so pemanombali kiran.
Sii sangkoto a gawii a kapenombali a tig o Allah na ndanegen aken so manga olowan ago so manga wata o manga dato sa Yodah ago so langon a perawat ko manga adat o manga rait.
Sa gawii oto na ndanegen aken so langon a pepamangeped ko kapesimba o manga pepanakoto ago siran oto a pepanganiyaya ago pepangasab sa kapepenoa iran a tamok ko manga walay o manga kadnan iran.
Sangkoto a gawii a tig o Allah na keneg so kapenggoraok a pekapoon ko Gimowa sa Seda sii sa Yarosalim ago so dii kandidiyagaw sii ko bago a sabaad ko siti ago so tanto a matanog a ragasa sii ko manga bobongan.
Ndidiyagaw kano a kibabaling ko masasakop o padian ka pematay so langon a di roo dii pesa ago dii mamamasa.
Sii sangkoto a masa na pesolo ako a sisik ko siti a Yarosalim na ndanegen aken so siran oto a dii senasana a da a awid a akal iran a pipikiren iran a Da a ipenggolalan o Allah a apiya anda ko marata o di na mapiya.
Mapeteban so manga tamok iran na kegeba so manga walay iran. Di siran pekabaling ko manga walay a di iran dii mbabalain aya pen o ba siran makainom ko arak a pekekowa ko manga asinda iran a obas a pepamolaan iran.
Miyakarani so mala a gawii o Allah. Kiyasipegan ai a magaan den makatalingoma. Pamakineg kano! So kagoraok sii ko gawii o Allah na mapait a so kagoraok o manga babager a sondaro!
Giyangkoto a gawii na gawii a kararangit gawii a kasasamok ago karoromasay gawii a kapekelaslas ago kabinasaan gawii a maliboteng ago kadadatem gawii a kalelekep ago kadedelem
A so gawii a kapekaoniya ko bogiyong ago kapelalalis o manga sondaro a dii nggogobat ko kikokotaan a manga siti ago so manga lantawa on.
Tig o Allah a Sabap ko kala o kamaregenan a pagowiten ko ko manga taw na melalakaw siran a dii mangapap a datar o manga bota ka kagiya miyakandosa siran raken. Keodod so rogo iran sii ko bayanek na ipelebad so manga lawas iran a lagid o tai.
Timotimo kano mangangarapan hey da a kaya iyan a nasiyon!
Teobat kano imanto sii ko di pen kapekatalingoma o masa a kandanega rekano o Allah. Teobat kano ko di pen kakeipos angkai a gawii a lagid o kipembayogen o ndo ko okap ago sii ko di rekano pen kakitana o pesokeyaw a rarangit o Allah ko gawii a kapemborngat o gani niyan.
Panagontamani niyo so Allah hey langon kano a pepangalimbabaan ko doniya a sekano a petoman ko ipesogo iyan. Panagontamani niyo so kapagiinontolan ago so dii kapangalimbabaan ka o ba kano malinding sii ko gawii a kararangit o Allah.
Keawaan so siti a Gasa na kelaslas a Askilon. Kebogaw so manga taw sa Asdod ko keoto a alongan na kebadot a Ikron.
Kemorkaan kano a manga Pilistiyo a mababaling ko kilid a ragat ago sii sa inged a Kanaan! Miyasala kano o Allah na mbinasaan kano niyan taman sa da a isa rekano bo a ba kelamba.
So lopa iyo ko kilid a ragat na kebaloy a pepanateban a ndarpaan o manga pananagikor sa bilibili ago manga tangkala.
So manga taw sa Yodah a makapegoyag na kerek iran angkai a lopa ko kilid a ragat. Pakapenateben iran roo so manga talon iran na oman kegabi na magiga siran a ndeke sii ko kiyaawaan a manga walay sa Askilon. Siyapen siran o Allah a Tohan iran na pekaasalen iyan so kararakmati kiran.
Tig o Allah a Miyaneg aken so dii kapakasodi o manga Mowabiyo ago so kapepagongatongat o manga Amoniyo a inipagitowito iran ko manga pagtaw aken. Miyaneg aken pen so ipetekabor iran a tenganen iran so inged o manga taw aken.
Kagiya ka maoto na mataan ko kaooyagoyag aken a tig o Allah a Lebi a Mamaapaar a so Tohan o Israil ka ipesepa aken a kebinasa sa tarotop a Mowab a datar o siti a Sodom ago giya Amon a datar o siti a Gomorah. Kepeno so lopa iran a manga sorok na ketago on so manga galebo a timos ka taman sa pakataman a kaiilang ai. So kelamba ko manga pagtaw aken a makapegoyag na petebanan iran siran ago tenganen iran so lopa iran.
Giyai i imbadal kiran sabap ko kapepangimporoan iran ka piyagongatongat ago piyagitowito iran so manga pagtaw o Allah a Lebi a Mamaapaar.
Pekakalekan siran o Allah amay ka binasaan iyan so langon a katohanan sa doniya. Oriyan iyan na so manga taw ko mbalabala ko doniya na pemanimba rekaniyan a so oman i isa kiran na sii ko darpa iyan.
Sekano mambo a manga taw sa Itiyopiya na pemonoon kano o pedang aken a tig o Allah.
Mbeteren o Allah a lima niyan sa pagotaraan sa kasiksaa niyan sa Asiriya na mbalowin iyan so siti a Niniba a ilang a darpa a komekegaw a datar o disirto.
Pemangiga roo so manga talon a bilibili ago manga sapi na keden on so pitibarangan a manga binatang. Madakel a pisosonan a bengit a pendapowa ko miyanga bibinasa a torogan on a pepemangoni siran sii ko manga dirowasa. So mitatabotod a popot na pekaalang ko manga pintoan o manga walay na kesawaan so manga dolog on a kayo a sidro.
Kemorkaan so somosopak ago maresik a siti a Yarosalim a pepemeges ko manga taw niyan!
Di niyan pekinegen so Tohan di terima sa parinta di serig ko Allah aya pen o ba makarani ko Tohan iyan.
So manga olowan on na lagid o pegengger a manga arimaw a pepangiloba sa masikem iran na so manga pangongokom iyan na lagid o pekeor a manga aso ko kagagawii a da den a miyasama iran a tolan sii ko kakepita iyan.
Di kesanaan so manga nabi niyan a makatipo a manga mama. So manga imam iyan na peresikan iran so Soti a Darpa ago pembibiden iran so kitab o Allah.
Ogaid na ndodoo pen so Allah sa siti. Maontol sekaniyan a di den penggolaola sa kamarataan. Oman kapipita na pepakiilay niyan so kaontol iyan na di sekaniyan den keribat. Apiya pen oto na so di manga oontol roo na peteros siran baden nggolaola sa marata sa da a ba iran kaya.
Tig o Allah a Madakel a miyapanas aken a manga nasiyon. Bininasa ko so manga siti iran na miyageba so manga kota iran ago lantawa. Kiyadaan sa taw so manga lalan iran a da a ba on pekalalakaw da den a miyalamba a mababaling on apiya sakataw bo.
Na aya miyapikir aken na Mataan a kelek raken imanto so manga pagtaw aken! Mataan a terima siran sa parinta kaan di kebinasa so kakadenan iran. Ogaid na apiya i kala o kapendanega ko kiran na baden miyakalalo so panamar iran sa kapenggolaola sa marata.
Sabap roo a tig o Allah na nayawa niyo baden so gawii a kapembowat aken sa kaselaa ko ko manga nasiyon. Ka pitekdir aken a timoon ko so manga nasiyon ago manga ndatoan ka pakapemborngaten aken kiran so gani aken ago so langon a pesokeyaw a rarangit aken. Na pelameden so dalem o doniya sii ko kaaapoy o kapepanaod aken.
Sangkoto a masa na selinen aken so manga taw ka mbegan aken siran langon sa soti a manga modol a makapenanalo ko Ingaran aken kaan maisaisa siran ko kapengongonotani ran raken.
So manga pagtaw aken a pesimba raken a miyamangiparak ko onaan o manga lawasaig sa Itiyopiya na pagowitan ako iran sa manga soasoat.
Sii sangkoto a masa na di kano den pakapekeyaan hey manga taw aken sabap ko langon a miyanggolaola niyo a minisopak raken. Ka sa masa oto na kowaan ko rekano so siran oto a ipekebabaya iran so kaaambog iran na di kano den pengimporoan sii ko soti a palaw aken.
Ka aya imbagak aken sii rekano na so makarorondan ago dii mangalimbabaan a manga taw ka siran den i somasarig ko Ingaran aken.
So makapegoyag a manga Israil na di siran den penggolaola sa kadostaan di siran pemokeg aya pen o ba pemagakal. Ken siran ago magiga a malilinding a da den a ba kiran makapengangalek.
Pagidaida kano a manga taw sa Siyon pelalalis kano sa matanog hey manga Israil! Pakapipiyaa niyo a ginawa niyo ago kababaya kano sa iklas ko poso iyo hey siti a Yarosalim!
Initapelek o Allah so kapesiksaa niyan reka biyogaw iyan reka so langon a ridoay ngka. So dato sa Israil a so den so Allah na sisii reka na di ka den kewan o ba aden a makakaid reka.
Sii ko ikadowa ragon ko kandadato i Dariyos a dato sa Pirsiya sii ko paganay a gawii ko ikanem olan na minitoron so katero o Allah a miyakanggolalan ko nabi Hagay a minisampay ko gobirnador sa Yodah a si Sirobabil a wata i Siyaltiyal ago so maporo a imam a si Yosowa a wata i Yahosadak.
Giyai i pitero o Allah a Lebi a Mamaapaar Aya dii teroon angkai a manga taw na Da pen makatalingoma so masa a patot ko kambangona peroman ko Timplo o Allah. 
Na initoron o Allah angkai a katero a nggolalan ko nabi Hagay a tig iyan a
Ba masa ini a patot ko kakakaden iyo ko manga pipiya a walay niyo a magegeba pen so Timplo aken?
Imanto na giyai i pitero o Allah a Lebi a Mamaapaar Pamimikirana niyo so pekeokitan iyo.
Mala a miyapamola niyo ogaid na maito a miyaragon iyo pekan kano ogaid na di kano den keosog peginom kano ogaid na di kano den kedaan sa kawaw di kano dii nditar ogaid na petenggaon kano bo na pekeda so sokay o gomagalebek a datar o ba niyan petegoa ko lebo a bolsan!
Pamimikirana niyo angkai a pekeokitan iyo.
Na imanto na takedeg kano ko kalasan na kowa kano ron sa manga tarakayo na bangona niyo peroman so Timplo ka kesoat ako ron ago kebantogan a tig o Allah.
Ininam iyo a mala a keragon iyo ogaid na maito na kagiya mibaling iyo na ba aken den inibayog. Ngkaino? a tig o Allah a Lebi a Mamaapaar. Sabap ko Timplo aken a mabibinasa den a matetembang so oman i isa rekano ko di niyan dii kambalaya ko rek iyan a walay.
Giyanan i sabap a pekeren so kapegoran o langit ago so kapembegay o lopa sa pereperan.
Pitibaba aken a kalaoni ko manga kalopaan ago manga kapalawan so manga pereperan so manga waged a obas so manga kayo a olibi ago so langon a pepamangeto ko lopa ago so pen so manga manosiya manga pangangayamen ago so langon a di niyo dii nggalebeken.
Mandiyadi na si Sirobabil ago si Yosowa a maporo a imam a rakes o langon o manga taw a miyakakasoy a poon ko kiyabiyag sa Babilon na tiyoman iran so pitero kiran o Allah a Tohan iran a nggolalan ko nabi Hagay a so siyogo o Allah. Na sominimba siran ko Allah.
Na inibegay i Hagay ko manga taw angkai a katero o Allah a Lalayon ako rekano a pitero o Allah!
Na piyangoyatan o Allah so pamikiran i Sirobabil a gobirnador sa Yodah ago so pamikiran i Yosowa a maporo a imam ago so pamikiran o langon a taw a miyakakasoy a poon ko kiyabiyag. Na mitimotimo siran ago mipoon nggalebek ko Timplo o Allah a Lebi a Mamaapaar a so Tohan iran.
Sii ko ikadowa polo ago isa gawii ko ikapito olan sangkoto den a ragon na miyakatalingoma so katero o Allah ko nabi Hagay a tig iyan a
Mbitiyarain ka si Sirobabil a gobirnador sa Yodah ago si Yosowa a maporo a imam ago so langon o manga taw na teroa ngka kiran a
Ba aden rekano a manga taw a miyamakailay ko miyaona a bantogan angkai a Timplo? Na antonaa i pamikiran iyo ron imanto? Ba di lagid o da a kipantag iyan?
Apiya pen oto hey Sirobabil ago si Yosowa a maporo a imam na pakababager kano imanto ago pakapipiyaa niyo a ginawa niyo ago sekano langon a manga taw ko inged na nggalebek kano ka sisii ako rekano a tig o Allah a Lebi a Mamaapaar.
Lalayon rekano so Roh aken ka giyanan i minitopa ko ko manga apo iyo ko kiyapakaliyo iran sa Misir di kano pekelek.
Ka giyai i pitero o Allah a Lebi a Mamaapaar Di bo matey na kokogen aken sa makaisa pen so manga langit ago so doniya so ragat ago so kalopaan.
Kokogen aken so langon a nasiyon na pekatalingoma sii so kakawasaan o langon a nasiyon na penoon ko a bantogan angkai a Timplo.
Rek aken so pirak ago so bolawan a tig o Allah a Lebi a Mamaapaar.
So keori a bantogan angkai a Timplo na kebaloy a lebi a mala a di so miyaona a bantogan iyan na sii sangkai a darpa na mbegay ako sa kalilintad ago kamapiyaan a tig o Allah a Lebi a Mamaapaar.
Sii ko ikadowa polo ago pat gawii ko ikasiyaw olan ko ikadowa ragon ko kandadato i Dariyos na miyakatalingoma peman so katero o Allah ko nabi Hagay a tig iyan a
Giyai i pitero o Allah a Lebi a Mamaapaar Iseen ka ko manga imam o antonaa i tig o Kitab makapantag sii
O aden a pegawid sa soti a sapo a isesenggay a isepaat a popoyon ko kimon iyan na miniseko so kimon iyan sa paan o di na sawaw o di na arak o di na lana o di na ped pen a pangenengken na ba oto mambo kebaloy a soti? Inisembag o manga imam a Di!
Na iniise pen i Hagay a O kiyakaraman so taw sabap ko kiyapakaseko iyan sa miyatay a lawas na o maseko iyan so apiya antonaa sangkai a manga nganin na ba oto mambo kekarami? Oway a inisembag o manga imam kekaraman mambo.
Na tig i Hagay a Pitero o Allah a Datar oto angkai a manga taw ago giyangkai a nasiyon ko kapekeilaya ko ron ka so langon taman a di iran dii nggolaolaan ago so langon a di iran dii isoasoat na kakakaraman.
Pitero o Allah a Ipoon imanto na pamimikirana niyo i kiyaokitan iyo ko da niyo pen kapooni mangon ko Timplo o Allah.
Sii ko ikawalo olan ko ikadowa ragon ko kiyandato i Dariyos sa inged a Pirsiya na initoron so katero o Allah ko nabi Sakariyas a wata i Birikiya a wata peman i Ido
A tig iyan a Teroa ngka ko manga taw a Giyai i kabasa o Allah a Lebi a Mamaapaar Tanto aken a kiyararangitan so manga apo iyo.
Ogaid na teroon ko rekano imanto a kasoy kano raken ka kesoy ako rekano.
Di niyo perawata so sowasowai o manga apo iyo. Piyakalangkap kiran o miyanga oona a nabi so kabasa ko a Talikodi niyo so manga rarata a sowasowai niyo na geneki niyo so dii kanggolaola sa marata! Ogaid na da ako iran pakinega aya pen o ba iran tiyago sa ginawa so pitero aken.
So manga apo iyo ago giyangkoto a manga nabi na kena den o ba pekeoyagoyag imanto.
Ogaid na riyaot so manga apo iyo o kasiksaan a miyatero aken den sabap ko da iran kaparatiyayaa ko manga sogoan a inibegay aken kiran a nggolalan ko manga oripen aken a manga nabi. Kagiya ka maoto na miteobat siran a tig iran a Inibadal rektano o Allah a Lebi a Mamaapaar so patot ko manga sowasowai tano ago manga galebek ka aya niyan pitekdir. 
Sii ko ikadowa polo ago pat gawii ko ikasapolo ago isa a olanolan a so olanolan a Sibat sii ko ikadowa ragon ko kandadato i Dariyos na initoron peman so katero o Allah ko nabi Sakariyas a wata i Birak a aya wata i Ido.
Tig i Sakariyas a Sii ko pangingilain ko kagagawii na miyailay aken a mama a kokoda sa mariga a koda a tomitindeg ko look o manga kayo a mirtel roo ko maito a balintad. Sii sa talikodan iyan na aden a mariga on palang ago mapoti a manga koda.
Na iniisean aken so malaikat a di raken dii makimbitiyarai a Antona ini kadnan ko? Tig iyan a Pekiilay aken reka o antonaa ini!
Siran i manga siyogo o Allah sa kapegeneba iran ko dalem o doniya kaan iran pekebantayi.
Na iniripot o kikokoda a mama ko malaikat o Allah a tig iran a Miyaneb ami so dalem o doniya na tetakna ago lomilintad.
So kiyanega on o malaikat o Allah na miyangangarapan a tig iyan Ya Allah a Lebi a Mamaapaar miyakapito polo den ragon imanto a kapekerarangiti ngka sa Yarosalim ago so manga inged sa Yodah! Ay katey pen a di ngka on kikepediin?
Na simbag o Allah so malaikat sa manga katero a pekaoyat ago pekapiya sa ginawa
Na inisogo raken o malaikat a ipenawatawag aken so pitero o Allah a Lebi a Mamaapaar a giyai Tanto aken a pakatatayaan a Yarosalim ago so Palaw a Siyon
Na tanto aken a pekerarangitan so ped a manga nasiyon a kipakadedaya. Ka isako lomenggaw so rarangit aken ko manga pagtaw aken na piyakaiseg iran baden so kaperasaya kiran.
Kagiya ka maoto a tig o Allah na kesoy ako sa Yarosalim ka ipengalinggagaw aken. Kebangon roo peman so Timplo aken a tig o Allah a Lebi a Mamaapaar na keompiyaan mambo a Yarosalim.
Na pitero raken pen o malaikat a Pakalangkapa ngka angkai a kabasa o Allah a Lebi a Mamaapaar So manga siti aken na solapayan peman a kamapiyaan na pekapiyaan aken peroman a Siyon ago piliin aken a Yarosalim a rek aken. 
Na miyangilailay ako na miyailay aken so pat timan a panga.
Iniise aken ko malaikat a di raken dii makimbitiyarai a Antona ini? Giyanan so manga ala i gees a nasiyon a miniparak iran so manga taw a kibabaling sa Yodah Israil ago sa Yarosalim a inisembag iyan.
Na taros a piyakiilay raken o Allah so pat kataw a panday sa potaw.
Miyangilailay ako peman na miyailay aken so mama a aden a panakes sii sa lima niyan.
Iniise aken on a Anda ka song? Tekesen aken a Yarosalim a inisembag iyan sa katokawi ko ko kabelang iyan ago katas.
Na giyoto a miniseg sa onaan so malaikat a ped aken na sarta den a biyalak o isa a malaikat
A tig iyan ko ped aken a Palalagoy ka sangkoto a mangoda a maawid sa panakes na teroa ngka on a Pekatalingoma so gawii a kebalingan a Yarosalim a lagid o siti a di kelikos a keleb sabap ko tanto a madakel a taw ago manga pangangayamen a matatago on.
Ka saken den a tig o Allah i kebaloy a keleb on a apoy a melikos sa Yarosalim. Na keden ako roo a aya niyan bantogan.
Hey! Hey manga pagtaw aken a tig o Allah palagoy kano a poon ko pagotaraan! Awa kano roo! Iniparak aken sekano ko pat a pidoro o doniya
Ogaid na awai niyo imanto a Babilon hey sekano a initaog roo na kasoy kano sa Siyon!
Sii ko oriyan o kinipangkaten raken o Allah a Lebi a Mamaapaar na siyogo ako niyan ko manga nasiyon a miteban rekano. Ka tig iyan a Apiya antawaa i peseko rekano na pesekoon iyan so taw ko mata ko.
Na itena aken a lima ko sangkoto a manga nasiyon na petebanan siran o manga taw a piyangongoripen iran gowani. Na amay ka mapenggolaola ini na ketokawan iyo a so Allah a Lebi a Mamaapaar i somiyogo raken san rekano.
Pitero o Allah a Pelalalis kano sa kapekebabaya hey manga taw sa Yarosalim ka pekaoma ako a keden san rekano!
Madakel a manga nasiyon a tempil ko Allah sangkoto a gawii na kebaloy siran a manga pagtaw niyan. Keden sekaniyan a ped iyo na ketokawan iyo a so Allah a Lebi a Mamaapaar i somiyogo raken sii rekano.
Na pekewalin o Allah so inged a Yodah a aya niyan bagian sii ko soti a inged iyan na piliin iyan peman a Yarosalim a rek iyan.
Na piyakiilay raken o malaikat si Yosowa a maporo a imam a tomitindeg ko hadapan o Malaikat o Allah ago so Iblis a tomitindeg ko kawanan i Yosowa sa kasenditi niyan on.
Na pitero o Malaikat o Allah ko Iblis a Hey Iblis pembongetan ka o Allah! So Allah a minili sa Yarosalim na pembongetan ka niyan! Ba di giyangkai a mama na lagid o pos a miyaagaw ko apoy?
Samaoto na tomitindeg roo si Yosowa a ndiditar sa boringen.
Na pitero o Malaikat ko ped a kititindeg ko hadapan iyan a Ndai niyo sa nditaren iyan a boringen. Na taros a tig iyan ki Yosowa a Ilaya ngka man ka piyakada aken reka so kadostaan ka na pakapenditaren aken seka sa mapiya a bago a nditaren.
Na pitero aken a Peroa ngka a katagoi ran pen sa lompiyo a sorban ko olo niyan! Mandiyadi na tiyagoan iran sa lompiyo a sorban so olo niyan na pinditaran iran sa mapiya sii ko katitindeg roo pen o Malaikat o Allah.
Na pisenaan o Malaikat o Allah si Yosowa a tig iyan a
Giyai i kabasa o Allah a Lebi a Mamaapaar O kedega ngka so manga lalan aken ago inggolalan ka so galebek a inisangan aken reka na mapekakibir ka ko Timplo aken ago so lamalama niyan na mbegan ko seka sa kedarpaan ka ko hadapan aken a ped angkai a kititindeg sii.
Na pamakineg ka imanto hey Yosowa a maporo a imam ago sekano langon a ped iyan a manga imam. Sekano i nanao ko manga kamapiyaan a pekatalingoma ka pekagemaon ko so oripen aken a bebetowan sa So Sapak.
Ilaya niyo so ator a inibetad aken ko hadapan i Yosowa! Pito i patagan angkoto a satiman a ator na nggaangan aken sa sorat a tig o Allah a Lebi a Mamaapaar na pepasen aken so kadostaan angkai a inged sii ko salongan bo.
Oriyan iyan na miyobay raken so malaikat a miyakimbitiyarai raken na piyokaw ako niyan a lagid o ba ako baden totoroga.
Na inisean ako niyan sa Antonaa i pekeilay ngka? Pepekailay ako sa petegoan sa solo a lombos a bolawan a inisembag aken a kaoonayan so liyawaw niyan sa ladiya a mapepeno a lana ago pito a solo ko melilibeta on a rakes o pito a tobo a mikekampeta o ladiya ago so oman i isa a solo.
Na aden pen a dowa a kayo a olibi a so isa on na sii sa kawanan o ladiya na so isa on na sii sa diwang.
Na iniise aken ko malaikat a Antona ini kadnan ko?
Di ngka bes katawan o antona ini? a inisembag iyan. Tig aken a Di kadnan ko.
Mandiyadi na pitero iyan raken a Giyai i kabasa o Allah ki Sirobabil So kegaga ngka nggolaola na kena a ba makapenggolalan ko kapaar aya pen o ba nggolalan ko bager ka sii makapenggolalan ko Roh aken a tig o Allah a Lebi a Mamaapaar.
Antonaa ka hey mala a palaw? Sii ko hadapan i Sirobabil na ba ka baden kepantar! Pagimasaden i Sirobabil so kapembangona ko Timplo na amay ka tegoon iyan so moripori a ator ko mbetadan on na ipelalis o manga taw a Karakmatan ai o Allah! Karakmatan o Allah! 
Initoron raken peman so katero o Allah a tig iyan a
Si Sirobabil i mitad ko onayan angkai a Timplo na pagimasaden iyan so kapembangona on. Amay ka magiyoto na ketokawan iyo a so Allah a Lebi a Mamaapaar i somiyogo raken sii rekano.
Di niyo pesodia so maito a miyapasad on sangkai a gawii ka kebabaya kano amay ka mailay niyo a ipeteros i Sirobabil so galebek iyan on. 
Miyangilailay ako peroman na miyailay aken so malololon a karatas a pelayog sii ko kawang.
Antonaa i pekeilay ngka? a iniise o malaikat. Tig aken a Pekeilay aken so pelayog a malololon a karatas a siyaw ka mitros a katas iyan ago pat ka mitros ago tenga a kaolad iyan.
Na pitero iyan a Giyoto so kasosoratan sa paninta a melangkap ko dalem a doniya. Aya misosorat on na kedadas ko inged so oman i tekew na aya misosorat ko saklid on na kedadas ko inged so oman i dii sepa sa di benar.
Na pitero o Allah a Lebi a Mamaapaar a Pekalaoladen aken angkai a paninta ka soled ai ko walay o oman i tekew ago sii ko walay o oman i dii sepa sa di benar sii ko Ingaran aken. Na tereg so paninta sangkoto a walay na mbinasaan iyan sa tarotop ndatar so manga tarakayo ago manga ator on.
Na miyobay raken so malaikat a di raken dii makimbitiyarai a tig iyan a Ilaya ngka angkai a miyakagemaw!
Antona ini? a iniise aken. Tig iyan a Giyangkai a reban na aya nanao ko kadostaan o manga taw ko dalem a inged.
Kalelekeban so reban sa timbega na kagiya malekat ai na miyailay aken a babay a moontod ko soled iyan.
Na tig o malaikat a Giyangkai a babay na tanda o kamarataan! Na diyasek iyan sekaniyan ko didalem o reban na inilekeb iyan on bo so lekeb a timbega.
Samaoto na lomiyangag ako na miyailay aken so dowa kataw a babay a pelayog a pegantap rekami a manga ala siran i papak a lagid o papak a tabonan. Na piyorot iran so reban na inilayog iran sa kawang.
Anda iran pagowita? a iniise aken ko malaikat.
Miyangilailay ako peroman na miyailay aken so pat timan a karo a pepekaoma a poon ko pageletan o dowa a palaw a so manga palaw a tombaga.
So maoona a karo na petondaan o manga ririga a koda so ikadowa na manga iitem a koda
So ikatelo na manga popoti a koda na so ikapat na palang a manga koda.
Na iniise aken ko malaikat a Antona ini kadnan ko?
Tig iyan a Giyai so manga niyawa sa kasorgaan a dii magenebeneb a pepekapoon ko darpa iran ko hadapan o Kadnan o dalem o doniya.
So karo a totondaan o manga iitem a koda na magantap sa pagotaraan so totondaan o manga popoti a koda na magantap sa sedepan na so totondaan o palang a manga koda na sii magantap sa pagabagatan.
Tanto a mateterang gomanat angkoto a manga babager a koda sa kapegenebeneba iran ko dalem o doniya. Na pitero kiran o malaikat a Na lalakaw kano den na go niyo pagenebeneba so dalem o doniya! Na gomiyanat siran lomalakaw ko mbalabala ko doniya.
Na tiyalowan ako o malaikat a tig iyan a Giyangkoto a somiyong sa inged sa pagotaraan na piyakalenggaw iran roo so rarangit o Allah.
Initoron raken peroman so katero o Allah a tig iyan a
Tarimaa ngka so manga pamemegayan a pirak ago bolawan a imbegay reka i Hilday Tobihas ago si Hidayas a miyakakasoy a poon ko miyamangitaog sa Babilon na sii bo sangkoto a gawii na song ka ko walay i Yosiyas a wata i Sipaniyas.
Kowaa ngka so pirak ago bolawan na mbaali ngka a sangkad na tagoa ngka ko olo o maporo a imam a si Yosowa a wata i Yosadik.
Sii ko ikapat ragon ko kandadato i Dariyos na initoron so katero o Allah ki Sakariyas sii ko ikapat gawii ko ikasiyaw olan a so olanolan a Kislib.
Samaoto na so manga taw sa Bitil na siyogo iran si Siyarisir si Rigimilik ago so manga ped iran sii ko Timplo o Allah a Lebi a Mamaapaar kaan iran mapangni so limo o Allah
Ago an iran kaisei so manga imam ago so manga nabi sa Ba kami peteros den mboko ago powasa oman ikalima olan a ipetedem ko kiyabinasaa ko Timplo a datar o pesowaan ami ko miyatey den a manga ragon?
Na giyai i katero a initoron raken o Allah a Lebi a Mamaapaar
Teroa ngka ko langon o manga taw ko inged ago so manga imam a Sii ko miyakapito polo ragon a kitataogen rekano igira a mipowasa kano ago mimboboko ko ikalima ago ikapito olan na ba saken ai i pageedatan iyo ko di niyo dii kapowasa?
Na igira a minimon kano ago komiyan na ba di aya niyo bo dii soasoaten na so manga ginawa niyo?
Ba di giyai so manga katero a piyakalangkap aken a nggolalan ko miyanga oona a nabi isako pembalingan ago pelintad a Yarosalim ago so ped a manga inged ko melilibeta on a rakes on so Nigib ago so kapantaran sa sebangan? 
Initoron peroman so katero o Allah ki Sakariyas a tig iyan a
Giyai i kabasa o Allah a Lebi a Mamaapaar Pangokom kano sa ontol na kalimoon ago pangalinggagaon o oman i isa so ped iyan.
Di niyo pengisegi so balo so ilo so mananangga o di na so miskin na di pekediyati o apiya antawaa sa marata so ped iyan.
Ogaid na da ini tagoa sa ginawa o manga pagtaw aken ka tomiyalikod siran baden ago inolen iran so manga tangila iran kaan di pekaneg.
Piyakategas iran so poso iran a datar o ator kaan iran di mapemakineg so manga ndao ago manga katero a inisogo o Allah a Lebi a Mamaapaar a nggolalan ko Roh iyan a miyakaokit ko miyanga oona a nabi. Sabap san na tanto aken siran a kiyararangitan.
Isako talowan aken siran na da iran tagoa sa ginawa kagiya ka maoto na isako talowan ako iran na da aken mambo tagoa sa ginawa a tig o Allah a Lebi a Mamaapaar.
Initoron raken peroman so katero o Allah a Lebi a Mamaapaar a tig iyan a
Giyai i kabasa o Allah a Lebi a Mamaapaar Tanto ako a pepanaod ko kapekebabayai aken sa Siyon. Sabap roo na tanto aken a pekerarangitan so manga ridoay niyan.
Na kesoy ako sa Palaw a Siyon ka mbaling ako sa Yarosalim na mbetowan a Yarosalim sa Titikna a Siti na so Palaw o Allah a Lebi a Mamaapaar na mbetowan sa Soti a Palaw.
Kedenan peroman a Yarosalim o miyanga lolokes a manga mama ago manga babay a pepamangontod ko manga poblasiyon ko siti a makateteken so oman i isa kiran sabap ko kiyalokes iyan.
Na kekayar peroman ko manga lalan o siti so manga wata a manga mama ago manga babay a di ron dii sola.
Pitero o Allah a Lebi a Mamaapaar a Masiken a so miyalamba imanto a manga taw sangkai a bangsa na mapipikir iran a mostakil o ba ini mapenggolaola ogaid na ba aken mambo pipikira a mostakil den? Kena!
Ka sebeten aken so manga pagtaw aken sii ko manga inged sa sebangan ago sa sedepan a tig o Allah a Lebi a Mamaapaar
na pagowiten ko siran sa Yarosalim na pekabalingen aken siran on. Pembaloy siran a manga pagtaw aken na pembaloy ako kiran a kasasarigan ago maontol a Tohan.
Pitero o Allah a Lebi a Mamaapaar a Hey sekano a pepekaneg imanto sangkai a manga katero a miyatero o manga nabi a kamamasaan isako mibetad so onayan o Timplo o Allah a Lebi a Mamaapaar na pakababager kano kaan mapasad mangon so Timplo!
Ka sii ko manga gawii a da pen mibetad so onayan iyan na da den a ba pekasokay ko ped a taw o di na ayam aya pen o ba aden a makalalakaw ko mbalabala a ba malilinding sabap ko ridoay niyan ka piyakirido aken so oman i taw ko siringan iyan.
Ogaid na imanto na so ipekidia ko ko miyalamba a manga pagtaw aken na kena a ba datar o inikidia ko kiran gowani a tig o Allah a Lebi a Mamaapaar.
Ka mageto piyapiya so manga oniin na peteribonga so manga waged a obas pakapemagoden o lopa so pereperan na pembegay so langit sa mala a oran. Imbegay aken ai langon a kawali o miyalamba a manga taw sangkai a bangsa.
Sekano a manga taw sa Yodah ago Israil na gowani a kasisii niyo ko ped a manga nasiyon na miyabaloy kano a ibarat o manga taw a misisinta ogaid na sebeten aken sekano na kebaloy kano a manga taw a rarakmatan ago pepekarakmat. Kagiya ka maoto na di kano pekelek na pakapipiyaa niyo a ginawa niyo!
Pitero o Allah a Lebi a Mamaapaar a Isako pakakerangiten ako o manga apo iyo na piyasad aken sa ginawa ko a pemoralaan ko siran na da aken alina so pitekdir aken.
Giyai so inikokom o Allah a kasiksaa niyan ko inged a Hadrak ago so siti a Damasko ka pegilain o Allah so langon a manosiya a rakes on so manga mbatabataa a Israil.
Siksaan iyan pen a Hamat a mindadair a Damasko a lagid mambo o manga siti a Tiro ago giya Sidon apiya pen tanto siran a mapasang.
Giya Tiro na inimbaal iyan a ginawa niyan sa kota ago miyanimo sa madakel a pirak ago bolawan a lagid sa kadakel o bayanek ko lopa.
Ogaid na kowaan on o Kadnan so langon taman a rek iyan ipelebad iyan so kakawasaan iyan sii ko ragat na kelamed a apoy so siti a Tiro.
Keilay ai o siti a Askilon na tanto a kewan. Tebekeren a Gasa sa kalek a lagid mambo a Ikron a kedaan den sa arap. Kedaan sa dato a Gasa na di den kebalingan a Askilon.
Giya Asdod na kebalingan o manga mananangga. Ka pitero o Allah a Tipoden aken so katatakabor o manga Pilistiyo.
Pekageneken aken so kapekena iran ko sapo a da masombali ago so karam a pangenengken. Na so siran oto a kelamba na keped ko manga pagtaw aken a tig o Tohan na kebaloy siran a isa a mbawataan sii ko mbatabataa a Yodah. So manga taw sa Ikron na keped ko manga pagtaw aken a datar gowani o manga Hibosiyo.
Pelindingen aken so Timplo aken ko gomogobat a manga sondaro. Na da den a pepangarasi a ba pekadaag ko manga pagtaw aken ka pagiipaten aken siran imanto.
Kabebaya kano baden a tanto hey manga taw sa Siyon! Pelalalis kano sa kapipiya a ginawa hey manga taw sa Yarosalim! Ilaya niyo ka pekaoma rekano so Dato iyo! Maontol sekaniyan ago domadaag ogaid na mangangalimbabaan sekaniyan a kokoda sa kimar a so kangodaan a nati a kimar.
Tig o Allah a Pagilangen aken so manga karo sa katidawa sii sa Israil ago so manga koda sii sa Yarosalim na penga popotol so langon a gomaan sa katidawa. Pekalintaden o Dato iyo so manga nasiyon na pelaolad so kandadatoan iyan ipoon ko isa a ragat na taman ko ped a manga ragat ago ipoon ko Lawasaig a Yopratis na taman ko pirowarowangan o doniya.
Tig o Allah a So sekano on peman na sabap ko kapasadan aken mipantag rekano a pimataanan o rogo na pekaliyon aken sekano a kikakalaboson sii ko galebo a da a ig on.
Kasoy kano ko darpa a kelindongan iyo hey sekano a miyanga bibiyag ka aden pen a panginam iyo imanto! Teroon ko rekano imanto a ikesoy aken rekano sa takep so miyaona a manga kamapiyaan iyo.
Inirat aken a Yodah a lagid o pana na biyaloy aken a gasa a Israil pengondoin aken so manga taw sa Siyon makitidawa ko manga taw sa Grisiya na pagosaren aken siran a lagid o pedang o mabager a sondaro.
Na pepayag so Allah sii ko poro o manga pagtaw niyan na kiteras so gasa iyan a lagid o kilakilat. Pekaonin o Allah a Lebi a Mamaapaar so bogiyong na meliyo sekaniyan a sisii ko manga sobosobo a poon sa pagabagatan.
Pelindingen o Allah a Lebi a Mamaapaar so manga pagtaw niyan na pegesen iran so manga ridoay iran a manga ator a ipepanalibat iran. Pelalalis siran sii ko di iran dii kapakitidawa a lagid o pepanga bebereg sa arak na pekatogaan iran so rogo o manga ridoay iran. Kepeno siran a lagid o ladiya a mapepeno a rogo a ipemesipesik ko aparan.
Sii sangkoto a gawii na sebeten siran o Allah a Tohan iran a datar o talon a bilibili a sebeten o pananagikor kiran. Na pemangerap siran sii ko inged iyan a datar o manga montiya ko sangkad.
Pangni kano ko Allah sa oran ko masa a ipemola. So Allah i pegaden ko manga gabon a pembegay sa oran a ipepekalombay o pepamangeto ko oman i pangomaan.
So manga taw na pepekiosiyat ko manga barahala ogaid na kapamerak so manga sembag iran so manga paririmar na pepangalamat sa di benar na pepamagakal so pembegay sa maana o manga taginepen da a bali o kapepakapiyaa iran ko ginawa. Sabap sii na pepanga dedadag so manga pagtaw aken a lagid o manga bilibili a pepanga reregenan sabap sa da a ba kiran petegikor.
Tig o Allah a Dii mborngat so rarangit aken ko manga pananagikor iyo na ndanegen aken angkoto a manga pekeonotan ka saken a so Allah a Lebi a Mamaapaar i pekibir ko talon aken a manga taw sa Yodah na mbalowin ko siran a lagid o kababantogan ago mabager a koda sii ko katidawa.
Sii kiran pekapoon so ator a onayan so lapek sa barombarong so pana sa katidawa ago so langon a makapendato.
Kelagid siran o manga wawaraw a sondaro sii ko katidawa a pepelomegen iran so manga ridoay iran sii ko lonatay ko manga lalan. Na sabap sa ped iran so Allah na makipetidawa siran na tebanen iran so kikokoda a manga ridoay.
Pekabageren aken so manga taw sa Yodah na sebeten aken so manga Israil. Pekakasowin aken siran ko inged iran ago pekabekenen aken ka ipepangalinggagaw aken siran. Kebaloy siran a datar o ba aken siran da mbowangen ka saken so Allah a Tohan iran na pagamponen aken so manga pangni iran.
So manga taw sa Israil na kelagid o manga babager a sondaro na pekalangas so poso iran a lagid o ba sabap ko arak. Keilay ai o manga wata iran na pekapiya a ginawa iran na ikebabaya o poso iran so Allah!
Tewagen aken siran a timoon ka miyaaon aken siran den na pekadakelen aken siran a lagid gowani.
Apiya pen piyakambelabelag aken siran sii ko manga nasiyon na tedeman ako iran sii ko manga wawatan a inged. Makapegoyag siran a rakes o manga wata iran na pekakasoy siran ko inged iran.
Pekakasowin aken siran a poon sa Misir na timoon ko siran a poon sa Asiriya. Pagowiten ko siran sa Giliyad ago sa Libanon na da a kediyangkaan kiran roo a kekadenan!
Pekaokit siran ko ragat a karomasayan na saken a so Allah na separan aken so dii kambegel o ragat na kemara so langon o pitidaleman ko Lawasaig a Nail. Kibaba so kapepangimporoan a Asiriya na kedaan a Misir sa kapaar.
Lekai ngka so manga pintoan ka hey Libanon kaan malamed o apoy so manga kayo ngka a sidro!
Ndidiyagaw kano hey manga kayo a goo ka miyanga ooteng so manga kayo a sidro miyabinasa angkoto a kababantogan a pakayokayowan! Goraok kano hey manga kalipapa sa Basan ka miyanga papata so makapal a kalasan!
Pamakinega niyo so dii kandidiyagaw o manga pananagikor ka miyailang so maolad a pepakipanateban iran! Pamakinega niyo so kapegengger o manga arimaw ka miyabinasa so kakadenan iran ko kilid a Yordan!
Giyai i pitero raken o Allah a Tohan aken Tagikora ngka so talon a manga bilibili a inisenggay a penombaliin.
So siran oto a pepamasa kiran na pepanombali kiran a pipikiren iran a da siran makasela. Na siran oto a pepasa kiran na dii tero sa Podin so Allah ka mikewasa tano! Apiya so manga petegikor kiran na kena a ba iran siran ipekepedi.
Lagid oto mambo na di aken den ikepedi so manga taw a kibabaling ko inged a tig o Allah ka peladen aken so oman i isa kiran ko kapaar o siringan iyan ago sii ko kapaar o dato iyan. Na pelaslasen o manga ridoay so inged na di aken pokasen so manga taw ron ko kapaar iran.
Mandiyadi na siyokayan ako a si Sakariyas sa kapenagikora ko ko talon a inisenggay a penombaliin a mataan den a so lebi a kadodowaanan a talon. Na kominowa ako sa dowa a teken a so isa on na bitowan aken sa Limo na so isa on na bitowan aken sa Kaiisaisa na piyakapanateb aken so talon.
Sii ko soled o saolan na piyakaawa aken so telo a ped a pananagikor ko sangan iran a galebek. Ogaid na inikabongas ako o talon na inikagowad ako iran mambo
Na pitero aken kiran a Di aken sekano den petegikoren. So petay na matay den! So mbonoon na mabono den! Na so kelamba rekano na makan o oman i isa so sapo o ped iyan!
Na kinowa ko so teken a bebetowan sa Limo na piyotol aken ai a toos ko kiyapapasa ko ko kapasadan a inembaalan aken ko langon o manga taw.
Miyapapas angkoto a kapasadan sangkoto a gawii na so siran oto a dii ndagang sa manga bilibili a makasisima raken na siyabot iran a so pinggolaola ko na aya kiran kiniropaan ko katero o Allah.
Na pitero aken kiran a O aya katao niyo ron na mapiya na began iyo raken so sokay aken ogaid na o di na tatagoa niyo baden. Mandiyadi na tinimbang iran so sokay aken a telo polo lad a pelata a pirak.
Giyai i kabasa o Allah makapantag sa Israil. So Allah a komiyayat ko langit ago mitad ko onayan o doniya ago miteong ko niyawa a sisii ko manosiya na pitero iyan a
Mbalowin ko a Yarosalim a pakabereg a panginginomen ko langon a melilibeta on a manga nasiyon amay ka pelikopan iran a Yarosalim sa kanggobata iran on a kirakes sii pen so manga siti sa Yodah.
Sii sangkoto a gawii amay ka matimo roo so langon a nasiyon sa doniya na mbalowin aken a Yarosalim a lagid o mapened a lakongan a awid a akal ko langon o manga taw. na apiya antonaa nasiyon i tepeng on komaog na tanto a kepalian.
Sa gawii oto a tig o Allah na pekalekan aken so oman i koda na pakapemetengen aken so pangongoda on. Siyapen aken so manga taw sa Yodah ogaid na mbotaan aken so oman i koda o manga ridoay iran.
Na so manga mbawataan sa Yodah na peteroon iran sa ginawa iran a Manga babager so manga taw sa Yarosalim ka so Allah a Lebi a Mamaapaar i Tohan iran.
Sii sangkoto a gawii na mbalowin ko so manga mbawataan sa Yodah a lagid o pekedeg a manga waga a milolook ko tabotod a itagon ago lagid o pekerab a barabad sii ko mabebekes a pereperan na pelameden iran so langon a nasiyon ko melilibeta kiran sa kawanan ago sa diwang. Ogaid na kitaros den so kapakatitikna o siran oto a kibabaling sa Yarosalim sii ko siti iran.
Pekaonaan o Allah sa kapakataban so manga sondaro sa Yodah kaan so bantogan o manga mbawataan o Daod ago so kibabaling sa Yarosalim na di pekalawan ko bantogan a Yodah.
Sangkoto a gawii na pelindingen o Allah so kibabaling sa Yarosalim kaan so lebi kiran a malobay na kelagid sa bager o Daod na so mbawataan o Daod na kelagid o Tohan a lagid o Malaikat o Allah a pepangonaan kiran.
Sa gawii oto na aya petekdiren aken na mbinasaan aken so langon a nasiyon a penggobat sa Yarosalim.
Pagododan aken so manga mbawataan o Daod ago so kibabaling sa Yarosalim sa pamikiran a kapangalimo ago kapangangarapan. Na pagilain ako iran a siyoker iran na ipemboko iran sekaniyan a datar o dii mboko ko botong a wata iyan na tanto a kekarata a ginawa iran sabap rekaniyan a datar o dii kakerata a ginawa o kiyadaan sa kaka a wata iyan a mama.
Sangkoto a gawii na pekala so dii kamboko sii sa Yarosalim a datar o kiyapakamboko sa HadadRimon roo ko kapantaran sa Migido.
Sii sangkoto a gawii na aden a bowalan a kelekaan a ikesoti o manga mbawataan o Daod ago so kibabaling sa Yarosalim ko di iran dii kapakandosa ago so kasesebo iran.
Sangkoto a gawii a tig o Allah a Lebi a Mamaapaar na tipoden aken so langon a kapepanakoto ko dalem a inged kaan apiya so manga ngaran o manga barahala na di den ketademan. Na pekadaan aken ko inged so di benar a manga nabi ago so manga saitan a pepekagawi kiran.
O aden pen a pepangalamat sa masa oto na so ama iyan ago so ina iyan a aya on mimbawata na peteroon iran on a Disomala a petay ka ka di ngka dii teroon so manga kabokegan sii ko i Ingaran o Allah! Na amay ka di sekaniyan dii mangalamat na so den so manga lokes iyan i nggonong on.
Sii sangkoto a gawii na da den a di benar a nabi a ba niyan pepangandagen so manga pangingilain iyan aya pen o ba aden a penditar sa bombolen a nditaren a nabi kaan makapenaliba.
Ka ba niyan den peteroa a Kena a ba ako nabi taribasok ako ka so lopa i ipekeoyag aken ipoon ko kawawatai raken.
Na o aden a makaise on a Antonaa ngkanan a manga pali sa rareb ka? Na isembag iyan a Kiyapalian ako roo ko walay o manga ginawai aken. 
Pitero o Allah a Lebi a Mamaapaar a Pagnaw ka hey Pedang sa kasopaka ngka ko pananagikor aken ago so mama a madaseg raken! Bonoa ngka so pananagikor na pakapembelabelagen so manga bilibili na tenaan ko a lima so manga nati ko talon.
Dowa baad ko telo bagi ko manga taw ko dalem a inged na penga popotol ago pematay a tig o Allah ogaid na makapegoyag so ikatelo baad.
Ilaya niyo ka pekatalingoma so Gawii o Allah a so miyateban a poon rekano na pembagibagiin sii ko kamamasai niyo ron!
Timoon o Allah so langolangon a nasiyon sa kanggobata iran sa Yarosalim keagaw so siti petebanan so manga walay na pelobeden so manga babay. So sabagi ko manga taw ko siti na pemiyagen ago pemangitaog ogaid na so ped ko manga taw ron na di kowaan ko siti.
Samaoto na meliyo so Allah a makipetidawa sangkoto a manga nasiyon a lagid o kiyapakitidawa iyan sii ko miyanga iipos a gawii.
Sangkoto a gawii na ndapo so manga ai niyan sii ko Palaw a Olibi a masesedepan a Yarosalim. Na keopak so Palaw a Olibi a kebagi sa dowa ipoon sa sebangan na taman sa sedepan na keaden so mala a landeng sii ko look iyan ka so sabagi ko palaw na kiiseg sa pagotaraan na so sabagi on na roo sa pagabagatan.
Na pekapalagoy kano mokit sangkai a landeng ka makatataros ai taman sa Asil. Pemalagoy kano a datar o manga apo iyo a piyalagoyan iran so linog sii ko masa i Osiyas a dato sa Yodah. Na pekaoma so Allah a Tohan aken a ped iyan so langon o manga soti a kaom iyan.
Sii sangkoto a gawii na di sindaw so manga solo sa langit ka pekalibotengen den.
Giyanan na da a lagid iyan a gawii a so bo so Allah i matao ron ka da a kadadaondaw ron o di na kagagawii. Ka sii ko kaperimon iyan na maliwanag den.
Amay ka makatalingoma angkoto a gawii na magondas so pepangoyag a ig a pepekapoon sa Yarosalim a so sabagi on na sii tampar ko Maatay a Ragat sa sebangan na so sabagi on na roo sa Ragat a Miditiraniyo sa sedepan. Magondas ai sa dayon sa dayon a ndatar sii ko pangolaon ago sii ko pangoran.
Samaoto na so Allah i pendato ko dalem o doniya a kikilalaan sekaniyan ago pesimbaan o langon a taw a aya iran bo Tohan a isaisa so Ingaran iyan.
Giyai so manga katero a initoron o Allah ko manga Israil a miyakanggolalan ko nabi Malaki.
Tatap so kapekebabayai aken rekano a tig o Allah. Ogaid na ipegise iyo a Andamanaya i kiyapakiilain ka ko kapekebabayai ngka rekami? Sii ko kiyababayai aken ki Yakob a apo iyo a inisembag o Allah. Ka apiya pen magari si Isaw ago si Yakob na kiyababayaan aken si Yakob
Ogaid na inikagowad aken si Isaw. Inilang aken so kapalawan a inged iyan na piyalad aken so kawali niyan ko manga iila a binatang.
Na apiya pen mapetero o manga mbawataan i Isaw a kibabaling sa Idomiya a Miyasasa tano ogaid na mbangonen tano peroman so miyanga bibinasa a darpa na pitero o Allah a Lebi a Mamaapaar a Baanda iran mabangon ogaid na nggebaan aken bo. Na mbetowan siran o manga taw sa Marata a inged ago So manga taw a pekerarangitan o Allah sa taman sa pakataman.
Kebelengbelengan iyo ai a manga Israil na peteroon iyo a Mala i gees so Allah apiya sii ko maoonaan o temanaan o inged tano!
Pitero o Allah a Lebi a Mamaapaar ko manga imam a So wata a mama na pembantogen iyan so ama iyan na pageedatan mambo o oripen so kadnan iyan. Saken i ama iyo na ino ako niyo di mbentoga? Saken i Kadnan iyo na ino ako niyo di pegadati? Ba niyo den dii sodia so Ingaran aken! Ogaid na ipegise iyo a Andamanaya i kiyasodia mi ko Ingaran ka?
Nggolalan ko kipesepaaten iyo ko di soti a pangenengken ko aparan aken. Na ipegise iyo a Andamanaya i kiyabaloya mi ron a di soti ago da ami reka kapagadati? Nggolalan ko kapipikira niyo ron a Mapegitowito so aparan o Allah.
Igira a pegowit kano sa bota a ayam a pekorbanen na ba anan di marata? Na igira a pegowit kano sa lepo o di na pekesakit a ayam na ba anan di marata? Tepengi niyo megay so gobirnador iyo sa pamemegayan a datar anan! Ba kano niyan terimaa? a tig o Allah a Lebi a Mamaapaar.
Hey sekano a manga imam tepengi niyo mangangampedian imanto ko Tohan a ikelimo tano niyan! Ba aya katao niyo ron na pagamponen kano niyan igira a pegowit kano ron sa datar oto a soasoat? Kena! a tig o Allah a Lebi a Mamaapaar.
Tig o Allah a O ba bo aden a isa rekano a pelekeban iyan so pintoan o Timplo aken kaan iyo den di ketotong angkai a da a manga bali niyan a soasoat sii ko aparan aken! Kena a ba ako rekano miyasoat na di aken terimaan so manga soasoat a pegowiten iyo raken.
Sii ko ped a manga nasiyon na pembantogen o manga taw so Ingaran aken ipoon ko kapesebang o alongan taman ko kapesedep iyan. Sii ko oman i darpa na petotongan ako iran sa doka ago pegowitan iran sa soti a manga soasoat ka mala so Ingaran aken sii ko manga nasiyon a tig o Allah a Lebi a Mamaapaar.
Ogaid na di niyo baden dii mapagitowito so Ingaran aken ko kapipikira niyo ron sa Kepakay a keresikan tano so aparan o Allah ko kipesepaaten tano ron ko di dait a pangenengken.
Pitero iyo pen a Tanto a pakarikor angkai a kapesepaat! na inipamisenga iyo baden. Igira aya niyo raken pegowiten a dii isoasoat na piyamanekew lepo o di na pekesakit a ayam na ba katao niyo ron na terimaan ko anan a poon rekano? a iniise o Allah a Lebi a Mamaapaar.
Hey manga imam giyai so pandoan aken rekano.
O di ako niyo pakinega aya pen o ba niyo tagoa ko poso iyo so kapembantoga ko Ingaran aken a tig o Allah a Lebi a Mamaapaar na tenaan ko sekano sa paninta. Pesintaan ko so langon taman a kamapiyaan iyo. Oway na minisinta aken den sabap sa da niyo pamolaa ko poso iyo so pandoan aken.
Pekimeratan aken so manga pereperan iyo na iselapot aken ko paras iyo so tai o manga ayam a di niyo dii korbanen ko manga pista niyo na iperakes kano ron mawid ko darpa a petegoan sa tai.
Oriyan iyan na ketokawan iyo a inibegay aken rekano angkai a pandoan kaan mitataros den so kapasadan aken ko manga imam a manga mbawataan i Libi a tig o Allah a Lebi a Mamaapaar.
Sii ko kapasadan aken na initopa ko kiran so kaoyagoyag ago kalilintad na inibegay aken ai kiran kaan ako iran kapegadati. Na sii sangkoto a manga gawii na piyagadatan ako iran den ago inikalek iran so Ingaran aken.
Inipangendao iran so tito a benar na da den a di ontol a ba miyakapoon ko modol iran. Inipagepeda ako iran sa kapakaaayon ago kapakatitito na madakel a miyapakatalikod iran ko dii kandosa.
Paliyogat ko manga imam a lalayon siran pepangendao ko tito a katao na patot ko manga taw a mananamar siran mamakineg ko ipepamando iran ka so manga imam na manga siyogo o Allah a Lebi a Mamaapaar.
Ogaid na imanto na sominilay kano baden a manga imam ko ontol a lalan. Sekano i kiyasabapan ko da kaparatiyayaa o madakel a taw ko kitab. Miyasogok iyo so kapasadan aken ko manga Libitiyo.
Kagiya ka maoto na biyaloy aken sekano a mapesodi ago mapegitowito ko kapegilaya rekano o langon a taw sabap sa da niyo kedega so lalan aken ka miramiramig kano baden ko kapegokasa niyo ko kokoman.
Ba di isaisa a ama tano langon? Ba di isa bo so Tohan a miyaden rektano? Ino den di toman sa pasad so oman i isa rekano a aya niyo kapesogoka ko kapasadan o Tohan ko manga apo tano?
So manga taw sa Yodah na siyopak iran so paratiyaya na piyakagowagowad so miyanggolaola iran sii sa Yarosalim ago sa dalem a inged a Israil. Ka piresikan o manga mama sa Yodah so Timplo o Allah a pekebabayaan iyan ko kiyapangaromaa iran ko manga babay a pepamanimba ko katohanan o salakaw a manga taw.
Pengnin ko a mabelag o Allah ko isa ka maginged a Israil so apiya antawaa mama a minggolaola sii apiya pen o pegowit sekaniyan sa soasoat ko Allah a Lebi a Mamaapaar.
Aden pen a ped a di niyo dii nggolaolaan Pekerames iyo a lo so aparan o Allah. Pepamanegad kano ago dii ndidiyagaw sabap sa di niyan den tegoon sa ginawa so manga soasoat a pegowiten iyo ron aya pen o ba niyan tarimaa a ikebabaya iyan.
Na ipegise iyo a Ngkaino? Aya sabap iyan na miseksi so Allah ko kiyakawinga rekano ago so karoma ngka sii ko kangoda ngka pen na katawan iyan a siyogok ka so minitopa ngka on apiya pen karoma ngka sekaniyan a inipemataan ka on a di ngka den pagendaan.
Pitero o Allah a Lebi a Mamaapaar a Ilaya niyo man ka sogoon ko so siyogo aken a pekatiyagar ko lalan a pagokitan aken. Na so Kadnan a pakatatalingomaan iyo na kitekaw den a kapekaoma niyan ko Timplo niyan a giyoto so siyogo a ipekedali iyo milay a aya kaketoman o kapasadan. Ilaya niyo ka pekaoma sekaniyan!
Ogaid na antawaa i pekatiger ko gawii a kapekatalingoma niyan? Antawaa i makapemayandeg amay ka peyag sekaniyan? Ka lagid sekaniyan o apoy a pegori ko potaw ago lagid o mabisa a sabon o pamimipi.
Magontod sekaniyan sa kapengokom a datar o pangongori ago palolombos sa pirak. Sotin iyan so manga imam a manga Libitiyo na pagaraman iyan siran a lagid o kapegoria ko bolawan ago pirak kaan siran makawit ko Allah sa manga soasoat sii ko kaontol.
Oriyan iyan na ketarima o Allah so di on dii isoasoat o manga taw sa Yodah ago giya Yarosalim a datar o sii ko miyanga oona a manga gawii ko miyanga iipos a ragon.
Sa masa oto na pekatalingoma ko rekano a pengokom a tig o Allah a Lebi a Mamaapaar. Pendilapet ako somaksi a sopak ko manga pangangatao manga barasina manga bokeg a saksi so pepanga lampasen iran so sokay o manga gomagalebek so manga makaiisega ko balo ago so ilo ago so perampasan iran so mananangga ko kabenar iyana so kalangolangon a da a kalek iran raken.
Saken so Allah na di ako den kealin. Giyanan i sabap a da kano pen malengan hey manga mbawataan o Yakob.
Ipoon den ko masa o manga apo iyo na petelikodan iyo so manga sogoan aken ago da niyo tomana. Kasoy kano raken ka kesoy ako rekano a tig o Allah a Lebi a Mamaapaar. Ogaid na ipegise iyo a Andamanaya i kapekakasoy ami reka?
Ba maontol so kapanekewi o taw ko Tohan? Kena! Ogaid na piyanekewan ako niyo. Na ipegise iyo a Andamanaya i kiyapanekewi ami reka? Piyamanekew niyo raken so manga ikasapolo bagi ago manga pamemegayan a hak aken.
Misisinta kano ka pepamanekewan ako o langon a taw ko nasiyon iyo.
Wita niyo so matatarotop a ikasapolo bagi ko pekepantiyari niyo sii ko baitalmal ko Timplo aken kaan katagoi sa pangenengken. Tepengi ako niyo sii a tig o Allah a Lebi a Mamaapaar ka keilay niyo a pelekaan ko so manga rowasan sa kasorgaan na pagododan ko sekano sa manga ala a kamapiyaan a di kemin ko tegoan iyo ron.
Separan aken so manga paoledoled a pekamerat ko pereperan iyo na di kiampas so onga o manga waged iyo a obas ko manga asinda niyo.
Mandiyadi na mbetowan kano o langon a nasiyon sa rarakmatan ka kebaloy so inged iyo a ipekebabaya a inged a tig o Allah a Lebi a Mamaapaar.
Makasosopak raken so manga katero iyo a tig o Allah. Ogaid na ipegise iyo a Antonaa i miyatero ami a sopak reka?
Miyatero iyo a Da a gona o kapepanalagadi ko Tohan. Antonaa i miyalaba tano ko kapetomana tano ko manga sogoan iyan ago so kapepaginetaw tano a dii mboboko ko hadapan o Allah a Lebi a Mamaapaar?
Aya mapipikir tano imanto na so dii mangingimporoan na aya baden pepemakapiya. Petegompiya so manga rarata i olaola na apiya pen o pegeraren iran so Tohan na di siran ndanegen.
Samaoto na mimbibitiyarai so siran oto a maaleken ko Allah na piyakineg siran o Allah na miyaneg iyan so di iran dii teroon. Na sii ko kamamasaan iyan na inisorat ko ribro a tadentadem so manga ngaran o siran oto a maaleken ko Allah ago dii mamimikiran ko Ingaran iyan.
Kerek aken siran a tig o Allah a Lebi a Mamaapaar. Sii ko gawii a kapeseriat aken na ketangan aken siran a kakawasaan aken. Na pegongowan ko siran a datar den o kapegongowi o ama ko wata iyan a di on dii telagad.
Pitero o Allah a Lebi a Mamaapaar a Mataan den a pekatalingoma so gawii a kerab a datar o rapog. So langon a dii mangingimporoan ago so langon a manga rarata i olaola na penga tototong a lagid o gango a otan sangkoto a gawii. Kelengan siran a lagid o manga kayo a da den a bekaw o di na sapak a ba kiran kelamba.
Ogaid na sekano a pekelek ko Ingaran aken na pekaborantak rekano so Alongan ko kaontol a pepekabolong so manga sinar iyan. Na peliliyo kano a petepatepak sa kapekebabaya a lagid o nati a sapi a miyakaboka ko tangkal iyan.
Pendapodapoan iyo so manga baradosa ka kelagid siran o bayanek ko didalem o palad a ai niyo sii ko gawii a kapenggolaolaa ko sii a tig o Allah a Lebi a Mamaapaar.
Tatanodi niyo so Kitab o Mosa a oripen aken a so manga sogoan ago kokoman a inibegay aken on roo ko Palaw a Sinay kaan matoman o langon a manga Israil.
Ilaya niyo man ka sogoon ko rekano so nabi Iliyas sa di pen kapekatalingoma o mala ago piyakalekelek a gawii o Allah.
Giyai i salsila ki Isa Al Masih a moriyataw o Daod a moriyataw o Ibrahim
So Ibrahim na aya ama i Iskak si Iskak na ama i Yakob si Yakob na ama i Yodah ago so manga pagari niyan
Si Yodah na ama i Piris ago si Sirah  Si Piris na ama i Hisron si Hisron na ama i Ram
Si Ram na ama i Aminadab si Aminadab na ama i Nasin si Nasin na ama i Salmon
Si Salmon na ama i Bowas  Si Bowas na ama i Obid  Si Obid na ama i Yasay
Na si Yasay na ama o Daod a so Dato. So Daod na ama i Solaiman 
Inimbawata si Isa sa siti a Bitlihim sa Yodiya sii ko kandadato i Hirod. Sa masa oto na aden a manga pamimitoon a miyakaoma sa Yarosalim a poon sa sebangan.
Miyangingise siran a Anda so gopen inimbawata a Solotan o manga Yahodi? Miyailay ami so bitoon iyan ko kiyasebang iyan na somiyong kami sii ka simbaan ami.
Kagiya maneg ai o Dato Hirod na miyasosa so pamikiran iyan taman ko langon a taw sa Yarosalim.
Na piyakitawag iyan so langon o manga poporo a imam o manga Yahodi ago so manga goro ko Kitab na iniise iyan kiran o anda ipembawata so Al Masih.
Pitero iran on a Sii sa siti a Bitlihim sa Yodiya ka giyai i inisorat o Nabi
Seka Bitlihim sa inged a Yodah kena a ba ka lebi a mitatanan sii ko manga ala a siti sa Yodah ka pekapoon reka so isa a dato a tegikor ko manga pagtaw aken a Israil. 
So kiyanega sii i Hirod na piyakisogoan iyan so manga pamimitoon sa da a matao ron na kiyatokawan iyan kiran so ponto a oras a kiyasebang o bitoon.
Na piyakasong iyan siran sa Bitlihim a tig iyan Ikano roo den na mbabanoga niyo piyapiya angkoto a wata. Amay ka matoon iyo na pakitokawi niyo raken kaan ako ron mambo makasong ka simbaan aken.
Oriyan o kiyapamakinega iran ko dato na lomiyalakaw siran. Na sii ko kapelalakaw iran na so bitoon a miyailay iran ko kiyasebang iyan na moona kiran taman sa tomiyareg ko kaporoan o walay a katatagoan ko wata.
Kagiya mailay iran so bitoon na tanto siran a miyababaya.
Somiyoled siran ko walay na miyailay iran so wata a ped iyan si Mariyam a ina iyan na miyamanodiyod siran ko wata ago sinimba iran sekaniyan. Na likaan iran so pontir iran na bigan iran sa manga pamemegayan a bolawan doka ago lana mamot a bebetowan sa mira.
Oriyan iyan na komiyasoy siran ko inged iran a miyokit ko salakaw a lalan ka piyakaiktiyar siran o Kadnan a nggolalan ko taginepen sa di siran kesoy ki Hirod.
Kagiya makalalakaw siran den na mipeyag ki Yosop so isa a malaikat o Kadnan a miyakaokit sa taginepen na tig iyan a Mbowat ka na kowaa ngka so wata ago si ina iyan na pagapas kano sa Misir. Tareg kano roo taman sa matero aken rekano a komasoy kano ka pembabanogen i Hirod so wata ka mbonoon iyan. HiHka
Na mimbowat si Yosop na kinowa niyan so wata ago si ina iyan sangkoto den a kagagawii na somiyong siran sa Misir
A ron siran komiyaden taman ko kiyapatay i Hirod. Miyanggolaola ini a aya kinitoman o pitero o Kadnan a nggolalan ko Nabi a Tiyawag aken so wata aken sa ganat den sa inged a Misir.
Kagiya masipat i Hirod a miyaakal sekaniyan o manga pamimitoon na tanto a kiyararangitan. Na inisogo iyan a pemonoon so langon o manga wata a mama roo sa Bitlihim ago so midadair on a manga darpa a miyakadowa ragon a idad iyan ago so da pen madowa ragon a mipepasod ai ko kiyatokawan iyan ko manga pamimitoon makapantag ko masa a kiyasebang o bitoon.
Samaoto na minitoman den so pitero o Nabi Yaramiyas a
Aden a lagam a pekeneg roo sa Ramah a dii ndidiyagaw ago tanto a mboboko si Rakil na ipenggoraok iyan so manga wata iyan na di kebaya o ba katayoi ka miyamatay siran den.
Kagiya matay den si Hirod na mipeyag ki Yosop so malaikat o Kadnan roo sa Misir a miyakaokit sa taginepen
Na tig iyan a Mbowat ka na kowaa ngka so wata ago si ina iyan na kasoy kano sa inged a Israil ka miyatay den so manga taw a miyanamar sa kambonoa iran ko wata.
Na mimbowat si Yosop na kinowa niyan so wata ago si ina iyan na komiyasoy siran sa inged a Israil.
Ogaid na kagiya maneg iyan a si Arkilaos na aya den Dato sa Yodiya a minisambi ki Hirod a ama iyan na miyalek si Yosop o ba roo baling. Na sabap sa piyakaiktiyar sekaniyan a nggolalan ko taginepen na somiyong ko probinsiya a Galili
Sangkoto a manga gawii na miyakagemaw si Yahiya a Pananalawat a dii mangosiyat roo ko mitataog a kaden sa Yodiya
A ipepangosiyat iyan a Talikodi niyo so manga dosa niyo ka miyakarani den so Ndatoan o Allah!
Si Yahiya i miyaaloy o Nabi Isayas isako teroon iyan a Aden a pepananalo roo ko mitataog a kaden Tiyagara niyo so lalan para ko Kadnan pakatitowa niyo so manga lalan a pagokitan iyan! 
So nditaren i Yahiya na pimbaalan a bombol a onta na sesambitan sekaniyan sa kobal. Aya pangenengken iyan na manga tarapan ago gola a teneb.
Pepamanong on so manga taw a poon sa Yarosalim ago sa dalem a inged a Yodiya ago poon ko manga darpa a midadair ko lawasaig a Yordan.
Di ran dii teobaten so manga dosa iran na pepanalawatan iyan siran roo ko lawasaig a Yordan.
Ogaid na kagiya mailay i Yahiya a madakel a manga Parisi ago manga Sadosi a pepamanong on a pemakisalawat na pitero iyan kiran a Hey sekano a manga nipay antawaa i miyakalalang rekano sa kapalagowi niyo ko kapendadaneg o Allah a magaan den mitalingoma?
Alina niyo so manga olaola niyo kaan mailay o ba niyo katalikodi so manga dosa niyo.
Na di niyo pipikira i ba niyo kapalagowi so kandanega rekano sabap sa manga mbawataan kano o Ibrahim. Ka teroon ko rekano a apiya angkai a manga ator na kebaloy o Kadnan a manga mbawataan o Ibrahim.
Mititiyagar den so patok a ipeta ko manga kayo taman ko manga bekaw niyan. Oman i kayo a di magonga sa mapiya na petaan na ipelebad ko apoy.
Ipepanalawat aken rekano so ig sabap ko kapepanalikodi niyo ko manga dosa niyo. Ogaid na so pekaoma a telondog raken na lebi a mala i gees a di saken na apiya so manga tinilas iyan na kena a ba ako mapapatot a magawid on. Ipenalawat iyan rekano so Soti a Roh ago apoy.
Perambiten iyan so nigo a ipemalid iyan piyapiya ko ilaw. Penimoon iyan so malimegas on ko taliyong ogaid na totongen iyan so okap ko apoy a di den kepareng.
Sa masa oto na inawaan i Isa a Galili na somiyong sa lawasaig a Yordan ka pekisalawat ki Yahiya.
Ogaid na tipengan somapar i Yahiya a tig iyan a Aya patot na saken i pekisalawat reka na ino ai a seka baden i somiyong raken?
Somimbag si Isa a Nggolalanen ka den ai imanto ka giyai i patot a katomana ta ko langon o ipapaliyogat o Allah. Na miniyog si Yahiya.
Sii den ko kiyasalawati ki Isa na mimbaton sekaniyan ko lawasaig. Sarta den a kiyalekaan a kasorgaan na miyailay niyan so Roh o Allah a petena a datar o marapatik na tomiyana rekaniyan.
Oriyan iyan na inagak si Isa o Roh roo ko mitataog a kaden kaan katepengi o Iblis.
Da a ba niyan miyakan ko miyakapat polo ka kadaondaw ago kagagawii na oriyan oto na riyaot a ongosongos.
Na miyakaoma rekaniyan so Iblis a tepeng on na tig iyan a O Wata ka o Allah na sogoon ka sangkai a manga ator a mbabaloy a paan.
Somimbag si Isa a Misosorat ko Kitab a Kena bo a ba aya ipekeoyag o taw na so paan ka so oman i katero a pepekapoon ko ngari o Allah. 
Na inowit sekaniyan o Iblis roo sa Yarosalim a so Soti a Siti na piyakatindeg iyan ko poroporo o Timplo na pitero iyan on a
O Wata ka o Allah na petiyolog ka roo sa baba ka misosorat ko Kitab a Sogoon iyan so manga malaikat iyan sa kapagipata iran reka papaladen ka o manga lima iran kaan di kisosong so ai ngka ko ator. 
Na pitero rekaniyan i Isa a Misosorat mambo ko Kitab a Di ngka tepengi so Kadnan a Tohan ka. 
Na inowit sekaniyan peman o Iblis roo ko tanto a maporo a palaw na piyakiilay niyan on so langon a ndatoan ko doniya ago so manga kakawasaan on
Na pitero o Iblis a O sodiyodi ago simbaan ako ngka na imbegay aken reka ini langon.
Pitero on i Isa a Awa ka den Iblis! Ka misosorat ko Kitab a So Kadnan a Tohan ka i simbaa ngka na sekaniyan bo i pangongonotani ngka! 
Na inawaan o Iblis si Isa na sarta a aden a miyamakaoma on a manga malaikat na piyanalagadan iran.
Kagiya maneg i Isa a miyakalaboso si Yahiya na komiyasoy sekaniyan sa Galili.
Inawaan iyan a Nasarit na roo miyaling sa Kapirnaom a matatago ko kilid a Ranaw a Galili sii ko masasakop a Sibolon ago Naptali.
Giyanan i kinitoman o pitero o Nabi Isayas a
Giya inged a Sibolon ago inged a Naptali sii tampar sa ragat ko sabala a lawasaig a Yordan roo sa Galili a babalingan o kena a ba manga Yahodi 
So manga taw a kibabaling sa maliboteng na miyamakailay sa tanto a masindaw na siran oto a kipagiinged ko along o kapatay na piyanga lilindawan o sindaw.
Ipoon roo na dii mangosiyat si Isa a di niyan dii teroon a Panalikodi niyo so manga dosa niyo ka miyakarani den so Ndatoan o Allah.
Kagiya mailay i Isa angkoto a madakel a taw na tomiyakedeg ko bobongan na miyontod roo. Mitimotimo on so manga sokbat iyan
Na piyangendao niyan siran a tig iyan a
Rarakmatan so manga miskin a pepamagamal ka rek iran so Ndatoan o Allah.
Rarakmatan so dii mamakamboko ka pekapiyaan bo so manga ginawa iran.
Rarakmatan so dii mangalimbabaan ka mapekewali iran so doniya.
Rarakmatan so siran oto a ipekeor ago ipekewaw iran so kaontol ka pekaosogen siran on bo.
Rarakmatan so manga makapediin. ka ikepedi siran mambo.
Rarakmatan so manga popoti i poso ka keilay iran so Allah.
Rarakmatan so siran oto a mananamar sa kapakalilintad o manga taw ka mbetowan siran sa manga wata o Allah.
Rarakmatan so siran oto a masasatro sabap ko kaontol iran ka rek iran so Ndatoan o Allah.
Rarakmatan kano igira a piyagongatongat kano ago siyatro o manga taw a di ran dii matero so langon a mbarambarang a marata a di benar makapantag rekano sabap raken.
Pakapipiyaa niyo a ginawa niyo na ba kano den pekebabaya ka mala a balas a ititiyagar rekano roo sa kasorgaan. Datar oto mambo a kiyasatroa iran ko manga nabi a miyanga oonaan iyo a miyaginetaw.
Sekano i timos o manga manosiya. Ogaid na o so timos na kadaan sa taam na andamanaya i kapekaasala ko taam iyan? Kiyadaan den ai sa bali na baden pelebaden ago pendapodapoan o manga taw.
Sekano i solo o doniya. So siti a miyabangon ko bobongan na di den mapegma.
Na da a taw a tomentem sa palitaan a ba niyan tongkopa ka imbatog iyan sa poro kaan makalindaw ko langon a sisii ko walay.
Datar oto mambo na pakalindawa niyo so sindaw niyo ko kamamasaan o manga taw kaan iran mailay so manga pipiya a galebek iyo na go iran bo mapodi so Ama iyo a ndodo sa kasorgaan.
Di niyo pipikira i ba aya inisong aken sii na so kapekadaa ko ko Kitab o Mosa o di na so manga Sorat o manga nabi. Kena a ba ako sii somiyong sa ba aken ai pekadaa ka sabap sa an aken mitoman.
Ka teroon ko rekano a mataan den a taman sa aden a langit ago lopa na di den keda so apiya satiman bo a batang o di na titik o Kitab taman sa palaya den mitoman.
Kagiya ka maoto na apiya antawaa i pesogok ko apiya miyakaitoito bo a sogoan angkai a Kitab ago ipepangendao niyan ko ped so kasogoka iran on na mbetowan sekaniyan sa lebi a mababa ko Ndatoan o Allah. Ogaid na apiya antawaa i petoman sangkai a manga sogoan ago ipepangendao niyan ko ped so katomana iran on na mbetowan sekaniyan sa mala ko Ndatoan o Allah.
Teroon ko rekano a o so kapetomana niyo ko kabaya o Allah na kena a ba mapiya a di so kapetomana on o manga goro ko Kitab ago so manga Parisi na di kano den pekasoled ko Ndatoan o Allah.
Katawan iyo a miyatero gowani ko manga taw a Di ka pemono na apiya antawaa i makapemono na kewit ko pangongokom.
Ogaid na teroon ko rekano imanto a oman i isa a pekerarangitan iyan so pagari niyan na kewit ko pangongokom na apiya antawaa i pembasa ko pagari niyan sa Da a oked ka na kewit ko lebi a maporo a kokoman na apiya antawaa i petero sa Lalong ka na kiyarong ko kilebaden rekaniyan ko apoy sa kanarakaan.
Sabap san na amay ka isepaat ka so pamemegayan ka ko Allah sii ko aparan na o katademi ngka roo a aden a iperido reka o pagari ngka
Na begaken ka pasin so pamemegayan ka sii ko danga o aparan na song ka ko pagari ngka. Daan ka on a pakingginawai na go ka bo kasoy ko aparan na sapaaten ka on den so pamemegayan ka ko Allah.
O aden a pendimanda reka na pakipeliwanaga ka rekaniyan nggagaan sii ko kapesong iyo ko dii kokoman. Ka amay ka makaoma kano roo sa kapekadarpaa niyan reka ko pangongokom na o ba ka baden palada o pangongokom ko polis na kekalaboso ka den.
Iktiyari niyo o ba niyo nggolaolaa so ipapaliyogat o agama niyo ko kamamasaan o manga taw a kapakiilailain kiran bo. O giyanan i di niyo dii nggolaolaan na da den a kibalas rekano o Ama iyo a ndodoo sa kasorgaan.
Kagiya ka maoto na igira a pembegan iyo so manga miskin na di ngka pepakalangkapa sa ba ipemogiyong a datar o pesowaan o manga makiilailain sii ko manga sinagoga ago manga lalan kaan siran pekebantog o manga taw. Teroon ko rekano a mataan den a roo bo taman so imbalas kiran.
Ka igira a pembegan ka so miskin na di ngka pekitokawi ko diwang a lima ngka o antonaa i dii nggolaolaan o kawanan a lima ngka
Kaan mapagema so kapembegay ngka. Na so Ama a ka a pegilay ko dii manggolaola a pageemaan na mbalasan ka niyan.
Igira a pepangangarapan kano na di niyo perawata so dii mamagomanta a pekebabaya siran tomindeg sii ko manga sinagoga ago sii ko manga mbalakaan o manga lalan kaan siran mailay o manga taw. Teroon ko rekano a mataan den a roo bo taman so imbalas kiran.
Ogaid na amay ka pengangarapan ka na soled ka ko rowang ka na lekebi ngka so pintoan na ron ka pangangarapan ko Ama a ka a di keilay. Na so Ama a ka a pegilay ko dii manggolaola sa masolen na mbalasan ka niyan.
Sii ko kapepangangarapan iyo na di kano pemberak a datar o dii nggolaolaan o manga kapir. Ka pipikiren iran a pagamponen siran sabap ko di ran dii katero sa madakel.
Di niyo siran seyani ka katawan den o Ama iyo o antonaa i kailangan iyo sii ko da niyo ron pen kapamangni.
Giyai i ibarat o kapangangarapan iyo Hey Ama ami a sesan sa kasorgaan kapagadatan so soti a ingaran ka.
Makatalingoma so Ndatoan ka. Matoman so kabaya a ka sii sa doniya a datar o kapetomana on san sa kasorgaan.
Began ka rekami imanto so pangenengken a kailangan ami sangkai a gawii.
Rilaan ka rekami so manga sala ami a datar mambo o kiyarilai ami ko miyamakasela rekami.
Di kami ngka pekigawiin ka sabeta kami ngka baden ko Iblis.
Ka o rilai niyo so miyamakasela rekano na perilaan kano mambo o Ama iyo a ndodoo sa kasorgaan.
Ogaid na o di niyo siran rilai na so Ama iyo na di niyan mambo perilaan so manga sala iyo.
Igira a di kano dii powasa na di niyo pekiilain a makaririmeng a paras iyo a datar o pesowaan o dii mamagomanta. Peparas siran a mararata a ginawa iran kaan mailay o ped a taw a di siran dii powasa. Teroon ko rekano a mataan den a roo bo taman so imbalas kiran.
Ogaid na igira a di ka dii powasa na panagop ka ago panalday
Kaan da a matao ron o ba ka dii powasa ka so bo so Ama a ka a di keilay i matao ron. Na so Ama a ka a pegilay ko dii manggolaola sa masolen na mbalasan ka niyan.
Di kano penimo sa kakawasaan sii sa doniya a ron den binasaa o manga bobok ago tangis ago ron soledi o manga tekew sa kapenekewa iran on.
Ka panimo kano baden sa kakawasaan roo sa kasorgaan a di ron kebinasa o manga bobok ago tangis ago di kesoledan o manga tekew sa kapenekewa iran on.
Ka apiya anda matatago so manga kakawasaan ka na ndodon mambo so masisingayo o poso o ka.
So mata na aya solo o lawas. O mapiya so mata ngka na kaliliwanagan so langon o lawas ka.
Ogaid na o marata so mata ngka na kalilibotengan so langon o lawas ka. Kagiya ka maoto na o so kaliwanag a madadalem reka na mbaloy a maliboteng na tanto den ai a maliboteng!
Da a taw a ba makipengongoripen ko dowa a kadnan. Aya sabap iyan na ikegowad iyan so isa on ago kebabayaan iyan so ikadowa o di na petomanen iyan so isa ago pesodiin iyan so ikadowa. Di kepakay o ba makaperengan so kapakipengongoripen iyo ko Kadnan ago so tamok.
Kagiya ka maoto na teroon ko rekano a di niyo pegawiden a akal so kaoyagoyag iyo o antonaa i kekan iyo o di na keinom aya pen so lawas iyo o antonaa i mapenditar iyo. Ba di mala i kipantag so kaoyagoyag a di so manga pangenengken? Na ba di mala i kipantag so lawas a di so manga nditaren?
Ilaya niyo so manga papanok. Kena a ba siran peseod aya pen o ba peperagon na da a ba iran peteliyongen. Apiya oto na pepageperen siran o Ama iyo a ndodoo sa kasorgaan. Ba kano di lebi a mala i kipantag a di so manga papanok?
Antawaa rekano i ba niyan mapekalendo a omor iyan sa apiya isa bo ka oras ko kipegawiden iyan on a akal?
Na ino niyo pegawiden a akal so manga nditaren? Pandapati niyo o andamanaya i kapemangeto o manga obarobar ko pangomaan. Kena a ba siran dii nggagalebek aya pen o ba pepangaol sa penditaren iran.
Ogaid na teroon ko rekano a apiya so Solaiman a tanto a mala i kakawasaan na da a nditaren iyan a ba datar sa kapiya i paras o isa sangkai a manga obarobar.
Kagiya dii ndiditaran o Allah sa datar ai so paotanotan a sisii den imanto ogaid na kebisolan bo mapita na ba di taralebi pen a penditaran kano niyan. Sayana kano a maito i paratiyaya!
Kagiya ka maoto na di niyo pakaaawida a akal iyo a di niyo dii teroon a Antonaa i kekan ami? o di na Antonaa i keinom ami? o di na Antonaa i mapenditar ami?
Ka so langon taman ai na pananamaran komowa o manga kapir na katawan den o Ama iyo a ndodoo sa kasorgaan a kailangan iyo angkai a manga nganin.
Ogaid na onai niyo managontaman so Ndatoan iyan ago so katomana niyo ko kabaya iyan na go rekano bo mambo kibegay angkai a manga nganin.
Di niyo kokoma so ped ka o ba kano mambo makokom.
Ka kokomen kano a datar o kapekokoma niyo ko ped na saden sa ipekokom iyo kiran na aya rekano den mambo kikokom.
Ino ngka dii sagipaa so bayanek ko mata o pagari ngka a di ngka bo tatagoon sa ginawa so troso sa mata ngka?
Ino ngka peteroa ko pagari ngka a Pakikowaan ka raken so bayanek sa mata ngka amay ka aden bo a troso a matatago sa mata ngka?
Seka a dii magomanta! Daan ka a kowaa so troso sa mata ngka na go ka bo makailay piyapiya sa kakekowaa ngka ko bayanek ko mata o pagari ngka.
Di niyo mbegi sa soti a nganin so manga aso ka o ba kano iran baden atowi ago pangekeba. Na di niyo pagitogen so manga pirlas iyo ko danga o manga baboy ka ba iran den ai pelomega.
Pepamangni kano baden ka mbegan kano bo. Mbabanog kano ka pekatoon kano. Pepanonotok kano ko pintoan ka pelekaan rekano.
Ka mbegan so oman i isa a pepamangni na pekatoon so dii mbabanog na pelekaan so pintoan ko pepanonotok.
Ba aden a isa rekano a mbegan iyan sa ator so wata iyan o pepamangni sa paan?
O di na mbegan ka bes sa nipay o pepamangni sa seda?
Kena! Apiya pen manga baradosa kano na matao kano bo megay sa manga pipiya a pamemegayan ko manga wata iyo. Sabap san na so Ama iyo a ndodoo sa kasorgaan na taralebi pen a pembegan iyan sa manga pipiya a nganin so pepamangni ron!
Apiya antonaa i kabaya iyo a penggolaolaan rekano o ped na aya niyo kiran mambo nggolaolaa ka giyai i kiyaompongan ko manga ndao o Kitab o Mosa ago so manga Sorat o manga nabi.
Okit kano ko masimpit a gimowa ka mabelang so gimowa sa kanarakaan ago madaya so lalan a isong on na madakel a pegokit on.
Ogaid na maito so gimowa ago masimpit so lalan a isong ko kaoyagoyag na maito a taw i pepakatoon sii.
Iktiyari niyo so di benar a pepekapayag kon ko lalag o Allah ka song siran rekano a pepanaliba sa manga bilibili ogaid na datar siran sa paparangayan o manga wawaraw a manga iila a aso.
Aya niyo kiran kikilala na so ipegonga o manga galebek iran. Ibarat na so baleteken a pamomolan na di magonga sa obas na so soroken a kayo na di magonga sa korma.
Oman i mapiya a kayo na pepamangonga sa mapiya ogaid na so kayo a pekesakit na pegonga sa marata.
So mapiya a kayo na di pekaonga sa marata na so kayo a pekesakit na di pekaonga sa mapiya.
Oman i kayo a di magonga sa mapiya na petaan ago ipagitagon ko apoy.
Sabap san na aya niyo kikilala ko pepamangendao ko di benar na so ipegonga o manga galebek iran.
Kena a ba so oman i isa a dii tero sa kadnan ako niyan na pekasoled ko Ndatoan o Allah ka so bo so petoman ko kabaya o Ama aken a ndodoo sa kasorgaan.
Sii ko gawii a kapengokom na madakel a penggiraw raken sa Kadnan Kadnan sii ko ingaran ka na piyayag ami so manga lalag o Kadnan. Sii ko ingaran ka na piyakaliyo ami so manga saitan ko kisosookan na madakel a manga ala i kabatowa a galebek a miyanggolaola ami sii ko ingaran ka.
Na peteroon ko kiran a Di aken sekano katawan. Awa kano raken a dii nggolaola sa marata!
Oman i isa a pepakaneg sangkai a manga katero aken ago petomanen iyan na datar o maongangen a mama a biyangon iyan so walay niyan sii ko lakongan.
Miyoran sa mala na pimbagiyawan so manga lawasaig na somiyamber so mabager a ndo ago diyasengan iyan angkoto a walay ogaid na da maoteng ka miyapagonay sii ko lakongan.
Ogaid na oman i pepakaneg sangkai a manga katero aken ago di niyan tomanen na datar o lalong a mama a biyangon iyan so walay niyan sii ko peted.
Miyoran sa mala na pimbagiyawan so manga lawasaig na somiyamber so mabager a ndo ago diyasengan iyan angkoto a walay na miyaoteng na miyageba den sa tarotop!
Kagiya makapasad mangosiyat si Isa ko madakel a taw na inipamemesa iran so manga ndao niyan
Sii ko kapetondagay niyan ko bobongan na tanto a madakel a taw a miyamanondog on.
Na miyobay rekaniyan so sakataw a mama a pekebowa na somiyodiyod ko hadapan iyan ago tig iyan a Sir o kebaya ka na mapekapiya ako ngka.
Kiyawa sekaniyan i Isa na siko iyan a tig iyan a Kebaya ako. Miyakapiya ka den! Sakotika na miyada so bowa niyan
Na pitero on i Isa a Iktiyari ngka o ba ngka ini matero ko apiya antawaa ka ba ka den song ko imam na pakiilain ka on a lawas ka. Na sapaaten ka so soasoat a inisogo o Mosa a mipemataan ko manga taw a miyada so bowa ngka.
Kagiya makaoma si Isa sa Kapirnaom na somiyong on so isa a Iromanen a olowan o manga sondaro. Miyangangampedian ki Isa
A tig iyan a Sir so oripen aken na makaiiga sa walay aken a mapaparalais so lawas iyan na tanto a mararasay.
Tig i Isa a Song ako ron ka pekapiyaan ko sekaniyan.
Na somimbag so olowan a Naino Sir ka kena a ba ako mapapatot sa kambolos ka ko walay aken. Ogaid na teroa ngka baden a pekapiya so oripen aken ka pekapiya den.
Ka saken na mama a mapenonogo o manga poporo aken na aden a mapenonogo aken mambo a manga sondaro. Amay ka teroon aken ko isa on a Lalakaw ka na melalakaw na amay ka teroon aken ko ped a Song ka sii na song raken na amay ka teroon aken ko oripen aken a Nggolaolaa ngka ini na penggolaolaan iyan.
So kiyanega sii i Isa na miyamemesa na pitero iyan ko manga taw a pepamanondog rekaniyan a Teroon ko rekano a mataan den a da den a miyatoon aken ko manga taw sa Israil a ba datar ai sa paratiyaya.
Teroon ko rekano a madakel a pemakaoma a poon sa sebangan ago sa sedepan a makipegatoang ko Ibrahim Iskak ago so Yakob sii ko Ndatoan sa Kasorgaan.
Ogaid na siran oto a pitiyagaran sangkoto a Ndatoan na ipelebad sa liyo roo ko maliboteng a ron siran pendidiyagaw a di ran dii pakakitebaan a ngipen iran. 
Na pitero i Isa ko olowan a Baling ka ka kitoman den so paparatiyayaan ka. Na miyakapiya so oripen sangkoto den a oras.
Somiyong si Isa ko walay i Pidro na miyailay niyan roo so panogangan a babay i Pidro a makaiiga a dii keyaw.
Tiyayongan i Isa a lima niyan na miyada on so mayaw. Na mimbowat sekaniyan na pisekasakaw niyan si Isa.
Kagiya perimon den na madakel a kisosookan a saitan a piyangowit rekaniyan o manga taw. Piyamakaliyo niyan so manga saitan a nggolalan ko katero bo na piyamakapiya niyan so langon a pepanga sasakit.
Giyanan i kinitomanen ko pitero o Nabi Isayas a Kinowa niyan so manga gedamen tano na inawidan iyan so manga paniyakit tano.
Kagiya mailay i Isa so madakel a taw a lomilibet on na siyogo iyan so manga sokbat iyan sa ripag siran ko ranaw.
Na aden a isa a goro ko Kitab a miyobay rekaniyan a tig iyan a Goro magonot ako reka apiya anda ka song.
Somimbag si Isa a So manga tingkalong na aden a manga lekowa iran ago so manga papanok na aden a manga salag iran ogaid na so Wata o Manosiya na da den a darpa a keigaan iyan.
Pitero rekaniyan o isa a sokbat a Kadnan peroa ngka a mbaling ako a daan ka ipelebeng aken so ama aken.
Tig i Isa a Pegonot ka raken na awai ngka so miyamatay ka kilebeng iran so miyamatay kiran.
Mida si Isa ko awang na miyonot on so manga sokbat iyan.
Na tekaw den somiyamber so mabager a sobosobo sii ko ranaw na pesengkapen o manga begel so awang ogaid na totorogen si Isa.
Miyobay ron so manga sokbat na piyokaw iran a tig iran a Kadnan sabeta kami ngka! Pekigaled tano!
Pitero kiran i Isa a Ino kano tanto a pekelek? Sayana kano a maito i paratiyaya! Na mimbowat sekaniyan na siyaparan iyan so ndo ago so manga begel na tanto den a lomingen.
Miyamemesa siran a tig iran a Sasoson ai a mama? Ka apiya so ndo ago so manga begel na petoman rekaniyan.
Kagiya makaoma siran ko sabala a ranaw sa inged o manga Gadarin na inalaw si Isa o dowa kataw a mama a sosookan a saitan. Miyakapoon siran ko manga pelebengan na kagiya tanto siran a piyakalekelek na da a ba pekaraw mokit sangkoto a lalan.
Sarta den a kominisek siran a tig iran a Hey Wata o Allah antonaa i pagangin ka rekami? Ba ka sii somiyong sa kaperasaya ngka rekami sa da pen kaoma o miyatendo a gawii?
Mida si Isa ko awang na komiyasoy romipag ko ranaw na miyakaoma sa inged iyan.
Kagiya tomepad sekaniyan na inowitan o manga taw sa mama a mapaparalais so lawas iyan a miiga ko dalagan. Miyailay i Isa a aden a paratiyaya iran na pitero iyan ko mapaparalais a mama a Pakapipiyaa ngka a ginawa ngka wata aken ka kiyarilaan den so manga dosa ngka.
Ndodoo so ped ko manga goro ko Kitab na pitero iran ko manga ginawa iran a Si aki ini na pepagitowitoon iyan so Allah!
Katawan i Isa so mapipikir iran na tig iyan a Ino niyo pepamikira angkanan a marata?
Anda i malebod? Ba so kateroa sangkai a mama sa Kiyarilaan den so manga dosa ngka o di na so kateroa on sa Mbowat ka na go ka lalakaw?
Pekiilay aken rekano a so Wata o Manosiya na aden a kapaar iyan sii sa doniya sa kaperilai ko manga dosa. Na giyoto a pitero iyan ko mapaparalais a mama a Mbowat ka. Awidi ngka so dalagan ka na baling ka.
Na mimbowat sekaniyan na miyaling.
Kagiya mailay ai o madakel a taw na miyanga aalek siran na biyantog iran so Allah a migay sangkanan a kaapar ko manosiya.
Miyawa si Isa sangkoto a darpa na sii ko kapelalakaw niyan na miyailay niyan so isa a panenekat sa bowis a aya ngaran iyan na si Matiyo a moontod ko darpa a pepanekatan ko bowis. Pitero on i Isa a Pegonot ka raken na gomiyanat si Matiyo na miyonot on.
Sii ko kapekan i Isa roo ko walay i Matiyo na madakel a panenekat sa bowis ago manga baradosa a miyakaoma a miyatoang siran ki Isa ago so manga sokbat iyan.
Kagiya mailay ai o manga Parisi na iniise iran ko manga sokbat iyan a Ino dii pakipamagatoang so goro niyo ko manga panenekat sa bowis ago manga baradosa?
Miyaneg siran i Isa na somimbag sekaniyan a So manga pipiya i lawas na di iran kailangan so pamomolong ka so bo so pepanga sasakit.
Lalakaw kano na paganada niyo o antonaa i maana angkai a kitab a Aya kabaya aken na limo a kena a ba so ipesepaat a manga korban. Kena a ba ako sii somiyong sa katewaga ko ko manga oontol ka so manga baradosa.
Oriyan oto na somiyong ki Isa so manga sokbat i Yahiya a Pananalawat na iniise iran on a Ino sekami ago so manga Parisi a dii powasa na so manga sokbat ka na di pepowasa?
Pitero kiran i Isa a So manga biyantowan ko kakewing na ba patot a makamboboko sii ko kaaped kiran pen o mangangaroma? Kena ogaid na pekaoma so manga gawii a kebelag kiran so mangangaroma na giyanan i kapepowasa iran.
Da a taw a ba niyan tepii so miyaronot a nditaren sa bago a dinis. Ka amay ka komengkeng so initapi on na baden kitaralo so kabeberat o nditaren.
So mambo so bago a arak na di tegoon ko miyaronot a pananagoay a kobal a ayam ka o manggolaola oto na kebensi so kobal na keodod so arak ago kebinasa so pananagoay. Kena ka so bago a arak na sii tegoa ko bago a pananagoay na palaya den kemboway.
Sii ko di sii pen dii kateroa i Isa na aden a miyakaoma on a olowan a somiyodiyod ki Isa na tig iyan a Gopen miyatay so wata aken a babay. Ogaid na onot ka raken na dapeneten ka on a lima ngka ka keoyag sekaniyan bo.
Na gomiyanat si Isa na miyonot siran on ago so manga sokbat iyan.
Na sarta den a so isa a babay a miyakasapolo ago dowa ragon a kaperogoi ron na miyobay ko katatalikodan i Isa na siko iyan so sagayadan o kimon iyan.
Ka pitero iyan sa ginawa niyan a Asar a maseko aken so nditaren iyan na pekapiya ako den.
Dominingil si Isa na miyailay niyan so babay na tig iyan a Pakapipiyaa ngka a ginawa ngka wata aken ka so paratiyaya ngka na aya ngka inipakabager. Na sii den sa oras oto na miyakapiya den angkoto a babay.
Miyakaoma si Isa ko walay o olowan na kagiya mailay niyan so dii mamanginsi ago so madakel a taw a magogorigaw
Na tig iyan a Liyo kano langon! Da matay so wata ka totorogen baden. Na so kiyanega iran sii na inikekala iran si Isa.
Kagiya mapakaliyo den so madakel a taw na somiyoled si Isa ko rowang o wata na kiyapetan iyan sa lima na mimbowat so wata.
Na so totol mipantag sii na lomiyangkap sangkoto a dalem a inged.
Miyawa roo si Isa na sii ko kapelalakaw niyan na petondog on so dowa kataw a bota a mama a ipepelalis iran a Kapediin kami ngka Wata o Daod.
Kagiya somoled sekaniyan ko walay na miyobay rekaniyan so manga bota na iniise kiran i Isa a Ba niyo paratiyayaa a kegaga ko ai nggolaola? Tig iran a Oway Kadnan.
Na siko i Isa so manga mata iran a tig iyan a Sabap ko paratiyaya niyo na ketoman so kabaya iyo
Na miyakailay siran den. Na inilalang kiran i Isa a O ba niyo ai pakitokawi ko ped.
Ogaid na lomiyalakaw siran na ba iran den piyakalangkap so totol makapantag ki Isa sangkoto a dalem a inged.
Kagiya maipos siran na aden a manga taw a miwit ki Isa sa mama a miyaamang sabap sa sosookan a saitan.
Kagiya mapakaliyo i Isa so saitan na miyakatero angkoto a mama. Na miyamemesa so manga taw a tig iran a Da den a ba tano miyailay a datar ai sa inged a Israil.
Ogaid na pitero o manga Parisi a Pepakaliyon iyan so manga saitan a nggolalan ko kapaar o dato o manga saitan.
Tinimo i Isa so sapolo ago dowa a manga sokbat iyan na bigan iyan siran sa kapaar sa kapakaliyowa iran ko manga saitan ko kisosookan ago so kapakapiyaa iran ko oman i pisosonan a gedamen ago paniyakit.
Giyai i manga ngaran o sapolo ago dowa a siyogo paganay ron si Simon a bebetowan sa Pidro ago so pagari niyan a si Andriyo si Santiyago ago so pagari niyan a si Yahiya a manga wata i Sibidi
Si Pilipi ago si Bartolomiyo si Tomas ago si Matiyo a panenekat sa bowis si Santiyago a wata i Alpayo si Tadiyos
Si Simon a mala i paninindeg ago si Yodas Iskariyot a aya tominipo ki Isa.
Piyakalalakaw i Isa angkai a sapolo ago dowa na ininsaratan iyan siran a tig iyan a Di kano song ko kena a ba manga Yahodi o di na sii ko apiya antonaa a inged o manga Isamariyan.
Ka songowi niyo baden so manga taw sa Israil a miyanga dadadag a datar o manga bilibili.
Sii ko kapelalakaw niyo na pakalangkapa niyo a Miyakarani den so Ndatoan o Allah.
Pakapiyaa niyo so pepanga sasakit pangoyaga niyo so miyamatay pamakapiyaa niyo so pepanga bobowa na pamakaliyowa niyo so manga saitan ko kisosookan. Miyakatarima kano a da a bayad iyan na pepamemegay kano mambo a di kebayadan.
Di kano pagawid sa bolawan pirak o di na apiya antonaa kowarta sii ko pitaka iyo.
Di kano pagawid sa pontir sii ko lalakaw niyo o di na ilisan o di na tinilas o di na teken. Ka so gomagalebek na patot a mbegan sa ikeoyag iyan.
Igira a miyakaoma kano ko isa a inged a mala o di na maito na pangiloba kano roo sa pagaadatan a taw na ron kano den kaden taman sa kaawa iyo sangkoto a inged.
Amay ka soled kano ko walay na salama iyo.
O mapapatot so walay na begaken iyo ron so salam iyo a kalilintad. Ogaid na o di mapapatot na bawia niyo so salam iyo.
O aden a walay o di na inged a di rekano terima ago di iran pemakinegen so manga katero iyo na popoga niyo so bayanek ko ai niyo amay ka magawa kano ron.
Teroon ko rekano a mataan den a sii ko alongan a kapengokom na lebi pen a makep so kandanega ko inged a Sodom ago giya Gomorah a di so kandanega sa inged oto!
Pamakineg kano! Sogoon ko sekano a datar o manga bilibili sii ko look o manga wawaraw a aso. Sabap san na pananggila kano a datar o manga nipay ago pakaliwanaga niyo so manga poso iyo a datar o manga marapatik.
Ogaid na iiktiyar kano ka aden a manga taw a ndakep rekano a magowit rekano ko kokoman na pemadasan kano iran sii ko manga sinagoga iran.
Pemakadarpaan kano iran ko manga gobirnador ago manga dato sabap raken. Giyanan i kakeparo niyo sa kapeseksii niyo raken ko hadapan iran ago sii ko kena a ba manga Yahodi.
Ogaid na amay ka mawit kano iran roo na di niyo pagawiden a akal o antonaa i peteroon iyo o di na andamanaya i kapeteroa niyo ron. Ka sii sangkoto a oras na kipansir rekano so mapetero iyo.
Ka kena ini a ba rekano pekapoon ka so Roh o Ama iyo na pakipetero iyan rekano.
Peladen o manga taw so tito iran a manga pagari kaan mabono na datar oto mambo a kapelada o manga ama ko manga wata iran. So manga wata na makiperidoay ko manga lokes iran na pekipamono iran siran.
Ikegowad kano o langon a taw sabap raken ogaid na so taw a pekatiger sa taman sa kaposan na aya kesabet.
Amay ka pesatroon kano ko isa a inged na pagapas kano ko ped a inged. Ka teroon ko rekano a mataan den a di niyo kepasad a kapepanadai niyo ko langon a inged sa Israil sa di pen kapekaoma o Wata o Manosiya.
Da a morit a ba lawan ko goro niyan ago da a oripen a ba lawan ko kadnan iyan.
Kasosokodan ko morit o kebaloy a datar o goro niyan ago so oripen na kebaloy a datar o kadnan iyan. O pembetowi o manga taw so olowan ko pamiliya sa Iblis na lebi pen a marata so imbeto iran ko ped ko pamiliya!
Di niyo keleken angkoto a manga taw. Ka oman i pageemaan na kipayag bo na oman i misosolen na ketokawan bo.
So di aken rekano dii teroon sii ko maliboteng na teroa niyo bo sii ko maliwanag. Na so ipepamagtonga ko tangila niyo na pakalangkapa niyo a poon ko poro o manga walay.
Di niyo keleken so siran oto a pepamono ko lawas a di siran pekagaga mono ko niyawa. Ka aya niyo kaleken na so Allah a pekagaga minasa ko niyawa ago so lawas roo sa kanarakaan.
So dowa timan a kenti na ba di pepesaa sa salad a kowarta? Oway ogaid na apiya so satiman on na di keolog ko lopa o di katao o Ama iyo.
Na sekano peman na apiya so bok sa olo niyo na palaya den bibilangen.
Kagiya ka maoto na di kano pekelek ka lebi kano a mala i bali a di so madakel a kenti.
Apiya antawaa i pepamataanan iyan ko hadapan o manga taw a rek aken sekaniyan na aya ko mambo pemataanan sii ko hadapan o Ama aken roo sa kasorgaan.
Na apiya antawaa i ipepelaw ako niyan ko hadapan o manga taw na ipelaw aken mambo ko hadapan o Ama aken a roo sa kasorgaan.
Di niyo pipikira i ba aya inisong aken sii na pagowitan ko sa kalilintad so doniya. Kena a ba ako sii somiyong kaan ako ron makawit sa kalilintad ka pedang.
Ka somiyong ako sii kaan aken mapakasorang so wata a mama ko ama iyan ago so mambo so wata a babay ko ina iyan ago so pen so miyakamong a babay ko panogangan iyan a babay.
Na aya kebaloy a soranga o taw na so manga ped ko pamiliya niyan.
So taw a lebi pen a kapekebabayai niyan ko ama iyan o di na ina iyan a di saken na kena a ba mapapatot a kaom aken. Na so taw a lebi pen a kapekebabayai niyan ko wata iyan a mama o di na babay a di saken na kena a ba mapapatot a kaom aken.
Apiya antawaa i di niyan posain so kros iyan ago pegonot raken na kena a ba mapapatot a kaom aken.
Kagiya mapasad minsarat i Isa so sapolo ago dowa a sokbat iyan na inawaan iyan angkoto a darpa na lomiyalakaw a pepangendao ago pepangosiyat sii ko midadair on a manga inged.
Kagiya maneg i Yahiya a Pananalawat roo sa kalaboso so makapantag ko manga galebek o Al Masih na piyakasong iyan ki Isa so ped ko manga sokbat iyan.
Na iniise iran ki Isa a Ba seka so pitero i Yahiya a pekaoma o di na ba aden a salakaw a disomala a ba ami pen penayawa?
Somimbag si Isa a Kasoy kano ki Yahiya na panotola niyo ron so pepanga aneg iyo ago pepanga iilay
So manga bota na pepamakailay so manga sadir na pepamakalalakaw so pepanga bobowa na pepamakapiyaan so manga bengel na pepamakaneg so miyamatay na pepanga ooyag ago pepakalangkapen so Mapiya a Totol ko manga miskin.
Rarakmatan so apiya antawaa i di den keda so paratiyaya niyan raken.
Sii ko kapekesoy o manga sokbat i Yahiya na pitero i Isa ko madakel a taw mipantag ki Yahiya a Sii ko kiyasong iyo ki Yahiya roo ko mitataog a kaden na antonaa i pipikiren iyo a pagilain iyo? Ba so taw a lagid o gi a pekipipapipay o ndo?
Antonaa bes i siyongowan iyo roo a pagilain iyo? Ba so mama a ndiditar sa mapiya? Kena. Siran oto a ndiditar sa mapiya na roo kibabaling ko manga torogan o dato!
Teroa niyo raken o antonaa bes i siyongowan iyo roo a pagilain. Ba nabi? Oway na teroon ko rekano a lawan sekaniyan pen ko nabi.
Sekaniyan na aya minisorat ko Kitab a Sogoon ko so talasogoay aken a keona a di seka a pekatiyagar ko lalan a pagokitan ka.
Teroon ko rekano a mataan den a so kalangolangon a manosiya na da a isa kiran bo a ba lawan ki Yahiya a Pananalawat. Ogaid na so lebi a mitatanan a taw ko Ndatoan o Allah na lawan rekaniyan pen.
Ipoon ko masa i Yahiya a Pananalawat taman imanto na matetegel a kapepakalaolada ko Ndatoan o Allah na so manga tetegel a taw na pembaasen iran a kapepekasoled iran on.
Ka so langon a manga nabi ago so Kitab o Mosa na miyaalamat iran so makapantag sii taman ko kiyapakaoma i Yahiya.
Na o kebayaan iyo ai tomarima na sekaniyan si Iliyas a inalamat iran a pekaoma.
So aden a tangila niyan na pamakineg baden!
Antonaa i keibaratan ko sangkai a manga taw a kapapantagan sangkai a masa? Datar siran o manga wata a dii nggitagita sa padian a ipepelalis iran ko manga ped iran a
Mimboboniboniyan kami sa kakewing para rekano na da kano sesayaw. Na miyakamboko kami ko lalantangen na da kano goraok.
Kagiya makaoma si Yahiya na mipowasa ago da inom sa arak na pitero o manga taw a sosookan sekaniyan a saitan.
Ogaid na miyakaoma so Wata o Manosiya a pekan ago peginom na di iran dii teroon a Ilaya niyo man angkai a bosaw ago tamereg a ginawai o manga panenekat sa bowis ago manga baradosa! Ogaid na so ongangen na pekemataanan a ontol a nggolalan ko pekeondasan o manga galebek iyan.
Na taros a pimbongetan i Isa so manga siti a ron iyan pinggolaola so kadakelan ko manga ala i kabatowa a galebek iyan ka da talikodi o manga taw ron so manga dosa iran.
Pitero iyan a Kemorkaan kano a manga taw sa Korasin! Kemorkaan kano san sa Bitsaida! Ka o so manga ala i kabatowa a galebek a miyanggolaola rekano san na sii miyanggolaola sa Tiro ago sa Sidon na so manga taw ron na miyatey den o kowan a kiyatalikodan iran so manga dosa iran a somosolot siran sa sako ago pegombiyan iran a olo iran.
Kagiya ka maoto na teroon ko rekano a sii ko gawii a kapengokom na lebi pen a makep so kandanega ko manga taw sa Tiro ago sa Sidon a di so kandanega rekano.
Na sekano mambo san sa Kapirnaom ba kano kipangkat taman sa kasorgaan? Kena ka sii kano kibaba taman sa kanarakaan. Ka o so manga ala i kabatowa a galebek a miyanggolaola rekano san na sii miyanggolaola sa Sodom na sesaya pen o kowan imanto.
Na teroon ko rekano a sii ko alongan a kapengokom na makep a kandanega ko manga taw sa Sodom a di so kandanega rekano.
Samaoto na pitero i Isa a Hey Ama a Kadnan o kasorgaan ago so doniya pepodin ko seka ka so manga nganin a piyagma a ka ko manga oongangen ago so manga ala i katao na piyayag ka ko da a manga peleng iyan.
Mataan den Ama a miyanggolaola ngka ini ka aya ngka kabaya ago inikasoat.
So Ama aken na inisarig iyan raken so langon taman. Da a ba matao ko Wata a rowar ko Ama na da a ba matao ko Ama a rowar ko Wata ago so siran oto a kabaya o Wata a peyagan iyan ko Ama.
Sekano langon a dodokawan maawid ko mapened a poposain iyo na song kano raken ka pekadekeen ko sekano.
Sanganen iyo so kokoong aken na pakipangendao kano raken ka makapediin ako ago pepangalimbabaan na pekadeke kano.
Miyakaisa a Gawii a Idedeke na pelalakaw si Isa a pegokit ko manga pangomaan. Pepanga aaor so manga sokbat iyan na miyangowa siran ko manga saway o bantad na piyangangan iran.
Kagiya mailay ai o manga Parisi na pitero iran ki Isa a Ilaya ngka man ka so manga sokbat ka na di ran dii nggolaolaan so da sa Kitab i ba nggolaolaa ko Gawii a Idedeke.
Ogaid na pitero kiran i Isa a Ba niyo da mabatiya so pinggolaola i Daod isako pepanga aaor siran ago so manga kaom iyan?
Somiyoled sekaniyan ko Walay o Allah na komiyan sekaniyan ko paan a isasapaat ko Allah apiya da sa Kitab i ba niyan kana o di na so manga kaom iyan ka so bo so manga imam i mapaparo a koman on.
Na ba niyo da mabatiya ko Kitab o Mosa a sii ko oman Gawii a Idedeke na so manga imam sii ko Timplo na pesogoken iran so kokoman o Gawii a Idedeke ko di ran on dii kanggalebek ogaid na kena a ba siran miyakasela?
Teroon ko rekano a sisii den so lawan pen ko Timplo.
O sabota niyo so maana angkai a kitab a Aya kabaya aken na limo a kena a ba so ipesepaat a manga korban na di niyo kedaway so da a sala iyan.
Ka so Wata o Manosiya na aya dii mbayabaya ko Gawii a Idedeke.
Miyawa si Isa sangkoto a darpa na somiyoled ko isa a sinagoga iran
Na aden a mama roo a kekampis a lima niyan. Kagiya kabaya o manga Parisi a midimanda iran si Isa na iniise iran on a Ba sisii ko Kitab so kapamolong sii ko Gawii a Idedeke?
Somimbag si Isa a So apiya antawaa rekano a aden a isa bo a bilibili niyan a miyaolog ko galebo sii ko Gawii a Idedeke na ba niyan di kepeti ago kowaan iyan on?
Na lebi pen a mala i bali so taw a di so bilibili! Sabap san na sisii ko Kitab so dii kanggolaolaa ko mapiya igira a Gawii a Idedeke.
Na pitero iyan ko mama a Betera ngka a lima ngka na biter iyan na miyakapiya den a lima niyan a datar o sabala on.
Ogaid na miyawa roo so manga Parisi na miyagopakat siran o andamanaya i kambonoa iran ki Isa.
Katawan ai i Isa na inawaan iyan a inged oto na madakel a taw a miyamanondog rekaniyan. Piyamakapiyaan iyan langon so pepanga sasakit
Na liyalangan iyan siran sa o ba iran pakitokawi o antawaa sekaniyan.
Giyanan i kinitoman o pitero o Nabi Isayas a
Kataya so oripen aken a pinili aken a so pekebabayaan ko a ikasosoat aken. Pekatanaan ko rekaniyan so Roh aken na pekalangkapen iyan so matito a kokoman ko manga nasiyon.
Di sekaniyan makipepapawala o di na pelalis aya pen o ba aden a pekaneg ko lagam iyan sii ko manga lalan.
So miyagomek a sesed na di niyan potolen aya pen o ba niyan parenga so pepemereperek a solo taman sa di niyan mapakadaag so matito a kokoman.
Na so ingaran iyan na aya serigan o langon o manga nasiyon.
Na inowitan o manga taw si Isa sa mama a miyabota ago miyaamang sabap sa sosookan a saitan. Piyakapiya sekaniyan i Isa na miyakatero ago miyakailay.
Na miyamemesa so langon o manga taw na iniise iran a Sekaniyan nda so Wata o Daod?
Kagiya maneg ai o manga Parisi na pitero iran a Aya bo a kapepakaliyowa niyan ko manga saitan ko kisosookan na nggolalan ko kapaar o Iblis a dato o manga saitan.
Katawan i Isa so mapipikir iran na pitero iyan kiran a Oman i isa ka ndatoan a maooparik a pepamagonaya tidawa so manga taw ron na kebinasa. Na oman i inged o di na isa ka walay a mbabagiay a mamagonaya sosopaka so manga taw ron na di kemboway.
O pepakaliyowa o Iblis so manga saitan na makasosopaka so manga sabaad ko ndatoan iyan na andamanaya i kakemboway niyan?
O pepakaliyowa ko ko manga saitan a nggolalan ko kapaar o Iblis na antonaa i kapaar a dii inggolalan o manga kaom iyo ko kapepakaliyowa iran on? Kagiya ka maoto na so di ran dii nggolaolaan na aya poriba sa ribat kano.
Ogaid na o pepakaliyowa ko ko manga saitan a nggolalan ko Roh o Allah na miyakatalingoma rekano den so Ndatoan o Allah.
Andamanaya i kapekasoled o taw ko walay o mabager a mama a pemanekew ko manga tamok iyan o di niyan daan a mapatong so mabager a mama? Ka giyanan bo i kakepanekewa niyan ko tamok iyan.
So kena a ba raken tomatampil na makasosopak raken. Na so di raken magogop makipetimo na baden makapembelabelag.
Sii sangkoto a gawii na lominiyo si Isa ko walay na somiyong ko kilid a ranaw na miyontod roo.
Tanto a madakel a manga taw a mitimotimo on na sabap sii na miyageda sekaniyan ko isa a awang na miyontod on na roo kititindeg so langon o madakel a taw ko ipameted ko kilid a ranaw.
Madakel a pitero iyan kiran a miyakaokit sa bayambayanan. Tig iyan a Somiyong so taribasok ko lopa iyan ka seod.
Sii ko kipepiriken iyan ko oniin na sii minisogat so ped on ko lalan na miyamakaoma so manga papanok na piyanoka iran ai.
So ped ko oniin na sii minisogat ko saliwaton a lopa na magaan a kiyalonaw niyan ka kena a ba madalem a bote on.
Ogaid na kagiya somebang so alongan na kiyarantian so manga pamomolan na miyanga lalayon ai ka kagiya da mamakambekaw piyapiya.
So ped pen ko oniin na sii minisogat ko soroken a lopa na miyamangeto so manga sorok na tiyanongan iyan so manga pamomolan.
Ogaid na so sabagi ko oniin na sii minisogat ko masibokar a lopa na miyamangeto. So ped on na miyamangonga sa mbabagatos so ped na ndenempolo ago so pen so ped na tetelopolo.
So aden a tangila niyan na pamakineg baden!
Miyobay ki Isa so manga sokbat na iniise iran a Ino a so di ngka dii teroon ko manga taw na pepakaokiten ka ko manga bayambayanan?
Somimbag si Isa a Miyaparo rekano so kaketokawi niyo ko manga pageemaan makapantag ko Ndatoan o Allah ogaid na kena ini a ba kiran miyaparo.
Ka apiya antawaa i aden a rek iyan na mbegan pen na kitaralo so rek iyan. Ogaid na so da a rek iyan na apiya so maito bo a rek iyan na kowaan on.
Giyai i sabap a pepakaokiten ko ko manga bayambayanan so di aken kiran dii teroon ka kagiya Apiya pen pepangilailay siran na di siran pemakailay na apiya pen pepamakineg siran na di siran pemakaneg o di na pemakasabot.
Sii kiran den minitoman so miyaalamat o Nabi Isayas a tig iyan a Pepamakineg kano ago pepamakineg kano peparoman ogaid na di kano den pekasabot na pepangilailay kano ago pepangilailay kano peparoman ogaid na di kano den pekakilala.
Ka giyangkai a manga taw na miyamakategas a olo iran na inolen iran a manga tangila iran ago pinideng iran a manga mata iran ka o di giyoto na mamakailay so manga mata iran makaaaneg so manga tangila iran ago makasasabot so manga poso iran na makapeteklid siran kaan aken mapakapiya.
Ogaid na sekano peman na rarakmatan kano ka pepakailay so manga mata niyo ago pepakaneg so manga tangila niyo.
Teroon ko rekano a mataan den a madakel a manga nabi ago manga oontol a taw a inikadali iran a kailaya iran ko pekeilay niyo ogaid na da iran mailay ago so kakenega iran ko pepamakinegen iyo ogaid na da iran maneg.
Na pamakinega niyo so kapagosaya ko bayambayanan ko peseod.
Igira a aden a pepakaneg ko katero makapantag ko Ndatoan o Allah a di niyan bo seboten na pekaoma so Iblis na pagagaon iyan so katero a inisaod ko poso iyan. Giyanan so oniin a minipirik ko lalan.
So oniin a minipirik ko saliwaton a lopa na aya ibarat o taw a miyakaneg ko katero na sarta a tiyarima iyan sa kapekebabaya.
Ogaid na da ini makambekaw ko poso iyan na di sekaniyan tetas. Ka amay ka pekatalingoma so simoket o di na kasatroan sabap ko katero na sarta a telikodan iyan.
So oniin a minipirik ko soroken a otan na aya ibarat o taw a miyakaneg ko katero ogaid na so manga iaawid a akal iyan makapantag ko kapepaginetaw niyan ago so kababaya ko manga tamok na pekatanong ko katero na di pekaonga.
So oniin a minipirik ko masibokar a lopa na aya ibarat o taw a miyakaneg ko katero ago miyakasabot on. Na magonga sekaniyan sa mbabagatos o di na ndenempolo o di na tetelopolo.
Piyanotol kiran i Isa so ped a bayambayanan a So Ndatoan o Allah na kiibarat ko mama a somiyaod sa mapiya a oniin sii ko lopa iyan.
Ogaid na sii ko katotoroga kiran langon na somiyong on so ridoay niyan na somiyaod on sa oniin a marata a otan a minisembor ko bantad na miyalagoy.
Kagiya makalonaw so bantad ago mipoon den monga na romitok mambo so otan.
So manga talasogoay o taribasok na somiyong on a tig iran a Sir ba ngka da saoden so mapiya a oniin ko lopa a ka? Na anda miyakapoon so marata a otan?
 Aden a ridoay tano a minggolaola sii. a inisembag iyan. Na iniise o manga talasogoay a Ba ngka kabaya a pamadoten ami so manga otan?
Tig iyan a Di ka sii ko kapepamadota niyo ko otan na o ba niyo baden mirakes on so bantad.
Pakaperengana niyo pasin meto so otan ago so bantad taman sa kaperagona on ka teroon ko bo ko peraragon a Onai niyo madot so manga otan na bekesa niyo ago totonga niyo na go niyo bo panimoa so bantad na tagoa niyo ko taliyong aken. 
Piyanotol kiran i Isa so ped a bayambayanan a So Ndatoan o Allah na kiibarat ko oniin a mostard a piyamola o mama ko lopa iyan.
Lebi ini a maito a oniin ko langon a oniin ogaid na sii ko kiyato iyan na lebi a mala ko langon a pamomolan ka pembaloy a kayo na peselasalagan o manga papanok so manga sapak iyan.
Piyanotol kiran i Isa so ped a bayambayanan a So Ndatoan o Allah na kiibarat ko tapay a inisaog o babay ko telo ka asada a tapong taman sa palaya den miyakakembang.
Langon ai a dii teroon i Isa ko madakel a taw na piyakaokit iyan ko manga bayambayanan ka da den a ba niyan kiran pitero o ba di makaookit sa bayambayanan.
Giyanan i kinitoman o pitero o nabi a Ipenggolalan aken so manga bayambayanan sii ko di aken dii katero iperopa aken so manga pageemaan ipoon ko kiyaadena ko doniya.
Oriyan oto na inawaan i Isa so madakel a taw na somiyoled sa walay. Miyobay ron so manga sokbat iyan a tig iran a Osaya ngka rekami so bayambayanan ko marata a otan a inisaod ko lopa.
Na pitero iyan kiran a So somiyaod sa mapiya a oniin na aya den so Wata o Manosiya.
So lopa na aya den so doniya. So mapiya a oniin na giyoto so manga taw a dii ndatoan o Allah. So marata a otan na giyoto so manga taw a dii ndatoan o Iblis.
So ridoay a somiyaod sa otan na aya den so Iblis. So kaperagon na giyoto so kaposan angkai a masa na so panggagarab on na giyoto so manga malaikat.
So kiyapamadota ko manga otan a tiyotong ko apoy na datar ai so kesowasowa ko kaposan angkai a masa.
So Wata o Manosiya na sogoon iyan so manga malaikat iyan na penimoon iran a poon ko Ndatoan iyan so langon a pekesabapan ko dosa ago so dii nggolaola sa marata.
Ipelebad siran o manga malaikat ko pekerab a apoy a roo siran pendidiyagaw a di ran dii pakakitebaan a ngipen iran sabap ko kararasay iran.
Sa masa oto na pemakasindaw so manga oontol a datar o alongan roo ko Ndatoan o Ama iran. So aden a tangila niyan na pamakineg baden!
So Ndatoan o Allah na kiibarat ko tamok a inigadong ko lopa. Miyasalak a miyatoon ai o sakataw a mama na tiyambonan iyan peroman. Kagiya tanto a miyababaya na lomiyalakaw na pipesa niyan so langon taman iyan na piyamasa niyan angkoto a lopa.
So peman so Ndatoan o Allah na kiibarat ko padagang a dii mbanog sa manga pipiya a pirlas.
Kagiya matoon iyan so isa a tanto a mala i bali a pirlas na lomiyalakaw na pipesa niyan so langon taman iyan na piyamasa niyan angkoto a pirlas.
So Ndatoan o Allah na kiibarat pen ko biyala a inisisir ko ranaw a miyakakowa ko langon a pitibarangan a seda.
Kagiya mapeno na giyamit o manga panginginseda ko ipameted. Miyontod siran na piyanago iran so manga pipiya a seda ko manga reban ogaid na inilelebad iran so da a bali niyan on.
Kiibarat ai ko keolaola sii ko kaposan angkai a masa. Song sii so manga malaikat na mbelagen iran so manga rarata a taw ko manga oontol
Na ipelebad iran so manga rarata a taw roo ko pekerab a apoy a ron siran pendidiyagaw a di ran dii pakakitebaan a ngipen iran sabap ko kararasay ran.
Sa masa oto na si Hirod a dato sa Galili na miyaneg iyan so manga totol makapantag ki Isa.
Na pitero iyan ko manga sanasanaan iyan a Sekaniyan den si Yahiya a Pananalawat a miyaoyag a poon ko miyamatay! Giyanan i sabap a aden a kabatowa iyan sa kanggolaola niyan sa piyakamemesa a manga galebek.
Ka da pen ai matey na piyakidakep i Hirod si Yahiya na piyatong iyan ago kiyalaboso niyan sabap ki Hirodiyas a karoma o pagari niyan a si Pilipi
Ka kagiya lalayon dii teroon i Yahiya ki Hirod a Sombang reka o ba ngka pangaromaa so ipag ka.
Kabaya i Hirod a mbonoon iyan si Yahiya ogaid na ipekelek iyan so madakel a taw ka tatarimaan iran a nabi sekaniyan.
Sii ko gawii a kiyaselaselaa ko kinimbawataan ki Hirod na so wata i Hirodiyas a babay na miseyaw ko hadapan o manga biyantowan. Na kagiya tanto oto a inikasoat i Hirod
Na tomiyopa sekaniyan ko raga a rakes a misepa sa imbegay niyan on so apiya antonaa i pengnin iyan.
Sa da pen ai kanggolaola na so ina o raga na iniinsarat iyan on o antonaa i patot a pengnin iyan na tig o raga ki Hirod a Began ka raken sii so olo i Yahiya a Pananalawat a tatangelen sa talam.
So kiyanega sii o Dato na mikerata a ginawa niyan ogaid na sabap ko sapa iyan ko hadapan o manga banto na inisogo iyan a imbegay rekaniyan so piyangni niyan
Na piyakipotolan iyan si Yahiya sa olo roo sa kalaboso.
Miyawit roo so olo niyan a tatangelen sa talam na minibegay ko raga na inowit iyan ki ina iyan.
Na miyakaoma so manga sokbat i Yahiya na kinowa iran so lawas iyan na inilebeng iran. Oriyan oto na siyongowan iran si Isa na piyanotol iran on so miyanggolaola.
Kagiya maneg i Isa angkoto a totol na miyawa sekaniyan roo a meeda ko awang na somiyong ko matatanaw a darpa. Ogaid na kiyatokawan ai o madakel a taw na miyamanondog siran on a pepelalalag a miyamakapoon ko manga pagingedingedan.
Sii ko kiyatepad i Isa ko awang na miyailay niyan so miyakadakedakel a taw na tanto niyan siran a inikapedi na piyamakapiyaan iyan so pepanga sasakit kiran.
Kagiya magabi den na miyobay ron so manga sokbat iyan a tig iran a Matatanaw ai a darpa na magaan den makaliboteng. Pakalalakawa ngka so madakel a taw kaan siran makasong ko manga inged ago makapamasa sa kekan iran.
Pitero kiran i Isa a Di den kailangan a melalakaw siran. Sekano den i pamegay kiran sa kekan iran.
Aya bo a pangenengken a sisii rekami na lima timan a paan ago dowa timan a seda a inisembag iran.
Na pitero i Isa a Wita niyo raken.
Na pitero iyan ko madakel a taw a ontod siran ko otan. Kinowa niyan so lima timan a paan ago dowa timan a seda na lomiyangag sa langit na miyanalamat. Piyangopak iyan so manga paan na inibegay niyan ko manga sokbat na inipamagana iran ko madakel a taw.
Komiyan siran langon na miyanga oosog. Na piyanimo o manga sokbat so miyasama iran na minipeno ko sapolo ago dowa a reban.
Lima nggibo a kadakel o manga mama a komiyan a di ron ped so manga babay ago manga wata.
Oriyan oto na piyakada i Isa so manga sokbat ko awang na piyakaona niyan siran ko sabala a ranaw ka pekabalingen iyan so madakel a taw.
Kagiya mapakabaling iyan siran na tomiyakedeg sekaniyan ko bobongan a da a ped iyan ka pengangarapan. Kagiya magagawii den na ndodoo den si Isa
Ogaid na so awang na sisii pen sa laod a dii kosokoson o manga begel ka masosonsang iran so ndo.
Kagiya magaan den pekelibabas na siyono siran i Isa a pelalakaw ko liyawaw o ranaw.
Kagiya mailay sekaniyan o manga sokbat a pelalakaw ko liyawaw o ranaw na miyabengang siran a tig iran a Arowak oto! na miyakakisek siran sa kiyalek iran.
Ogaid na sarta a pitero kiran i Isa a Pakapipiyaa niyo a ginawa niyo ka saken bo! Di kano pekelek!
Na gominiraw si Pidro a Kadnan o seka na sogoa ko ngka a song ako reka san ko liyawaw o ig.
Song ka sii a tig i Isa. Na tomipad si Pidro ko awang na lomiyalakaw ko liyawaw o ig a pesong ki Isa.
Ogaid na so kiyainengkaa niyan ko mabager a ndo na miyalek sekaniyan na sarta a pekigaled. Inilalis iyan a Sabeta ko ngka Kadnan!
Na magaan so magaan na kiyawa sekaniyan i Isa na kiyapetan iyan a tig iyan a Sayana ka a maito i paratiyaya! Ino ka pendowadowa?
Na kagiya makada siran ko awang na lomingen so ndo.
So manga sokbat a ndodoo ko awang na sominimba ki Isa a tig iran a Mataan a seka den so Wata o Allah!
Kagiya makaripag siran ko ranaw na domiyongko siran sa inged a Ginasarit.
Kagiya makilala si Isa o manga taw sangkoto a darpa na piyakalangkap iran so kiyapakaoma niyan ko langon a midadair on a manga a inged. Na piyangowit iran rekaniyan so langon a pepanga sasakit
So ped ko manga Parisi ago manga goro ko Kitab na somiyong ki Isa a poon sa Yarosalim na iniise iran on a
Ino pesogok so manga sokbat ka ko taritib a initanan rektano o manga apo tano? Ka di iran pagonaban a lima iran ko osto a okit ko di iran pen kaken.
Somimbag si Isa a Na ino niyo pesogoka so sogoan o Allah kaan aya matoman na so taritib iyo?
Ka inisogo o Allah a Pagadati ngka so ama a ka ago so ina a ka ago Apiya antawaa i ndaora ko ama iyan o di na ina iyan na kebono.
Ogaid na aya di niyo dii teroon na o teroa o taw ko ama iyan o di na ina a Saden sa rek aken a kepakay a kitabang aken reka na minisenggay den a rek o Allah
Na di rekaniyan den paliyogat a kapagogopi niyan ki ama iyan o di na ina iyan. Sangkai a okit na pepakadaan iyo so kipantag o katero o Allah kaan so taritib iyo na aya matoman.
Sekano a dii mamagomanta! Benar so miyaalamat o Isayas makapantag rekano
Giyangkai a manga taw na seselaan ako iran a sii bo ko manga modol iran ogaid na mawatan raken so manga poso iran.
Ilang baden a kapesimbaa iran raken na aya ipepamangendao iran a kitab kon o Allah na matag baden manga kokoman o manosiya. 
Tiyalowan i Isa so madakel a taw a somong siran on na pitero iyan kiran a Pamakineg kano na sabota niyo ai.
Kena a ba so pepekasoled ko ngari o taw i ba aya on pekasebo ka so pepekaliyo ko ngari iyan na aya on pekasebo.
Na miyobay ki Isa so manga sokbat na iniise iran on a Katawan ka a inotegan so manga Parisi sabap ko pitero o ka?
Somimbag si Isa a Oman i pamomolan a da pamolaa o Ama aken a ndodoo sa kasorgaan na mbedoten.
Di niyo siran pesegipaa. Manga bota siran a nakoda na o pegagaka o bota so isa a bota na palaya siran keolog ko kakar.
Na gominiraw si Pidro a Pagosaya ngka rekami so bayambayanan.
Na iniise kiran i Isa a Ba kano pen di pekasabot?
Ba niyo di sebota a apiya antonaa i pepekasoled ko ngari na pegokit sa tiyan na go bo peliyo ko lawas?
Ogaid na so pepekaliyo ko ngari na poon ko poso na giyoto i pepekasebo ko taw.
Ka pepekapoon ko poso so manga rarata a pamikiran a so kapamono kasebo kambarabowat maasiya kapamanekew kapamamokeg ago so kapagitowito.
Giyai i pepekasebo ko taw ogaid na so kakan sa da kaonabi a lima na di ron pekasebo.
Inawaan i Isa angkoto a darpa na somiyong ko pagingedingedan a midadair ko manga siti a Tiro ago Sidon.
Na aden a babay a Ikanaanen a mababaling sangkoto a kaingedan na somiyong sekaniyan ki Isa na inilalis iyan on a Kadnan Wata o Daod kapediin ako ngka! So wata aken a babay na sosookan a saitan na tanto a mararasay.
Ogaid na da a sataga bo a ba inisembag i Isa na so manga sokbat iyan na piyangni iran on a Pakaawaa ngka angkai a babay ka petondog rektano a dii melalis!
Mandiyadi na pitero i Isa ko babay a Sii ako bo siyogo ko manga taw sa Israil a miyanga dadadag a datar o manga bilibili.
Ogaid na somiyodiyod sekaniyan ki Isa a tig iyan a Ogopi ako ngka Kadnan!
Na pitero on i Isa a Kena a ba patot i ba kowaa so pangenengken o manga wata na ba itogen ko manga aso.
Benar anan Kadnan a tig o babay ogaid na apiya so manga aso na pepekakan man ko pangenengken a pekeroro a poon ko lamisaan o kadnan iran.
So kiyanega sii i Isa na tig iyan a Mala a paratiyaya ngka Babay. Miyatoman den so kabaya a ka. Na miyakapiya den so wata iyan sangkoto bo a oras.
Inawaan i Isa angkoto a darpa na somiyong ko marani ko Ranaw a Galili na taros a tomiyakedeg ko bobongan na miyontod roo.
Na tanto a madakel a taw a miyamanong rekaniyan a pepamangowit siran on sa manga sadir manga bota manga lepo manga amang ago madakel a ped a pepanga sasakit. Inipamametad iran ko hadapan iyan na piyamakapiya niyan siran.
Miyamemesa so manga taw kagiya mailay iran so manga amang a miyamakatetaro miyamakapiya so manga sadir pepamakalalakaw so manga lepo ago pepamakailay so manga bota. Na biyantog iran so Tohan o Israil.
Tinimo i Isa so manga sokbat iyan na tig iyan a Ipekepedi aken angkai a manga taw ka miyakatelo den gawii a kiyaped iran raken na da den a kekan iran imanto. Di aken kabaya i ba ko siran pakalalakawa a penga aaor ka o ba siran baden mikopay ko kapembaling iran.
Pitero rekaniyan o manga sokbat a Anda tano makakowa sa petoon a paan sangkai a matatanaw a darpa a pekikan sangkai a madakel a taw?
Pira timan i paan iyo? a iniise i Isa. Pito timan a tig iran ago maito a manga roroni a seda.
Na pitero i Isa ko madakel a taw a ontod siran ko lopa
Na kinowa niyan so pito timan a paan ago so manga seda na kagiya makapanalamat na piyangopak iyan na inipamegay niyan ai ko manga sokbat na inipamagana iran pen ko manga taw.
Somiyong ki Isa so manga Parisi ago so manga Sadosi sa katepengi iran on na piyangni iran a pakailain iyan siran sa piyakamemesa a nanao a poon sa kasorgaan.
Pitero kiran i Isa a Amay ka sedep so alongan na peteroon iyo a Tetaid a doniya ka mariga a langit.
Na amay ka kapipita na peteroon iyo a Magoran imanto ka mariga a langit ago domadatem. Katawan iyo i kapemaanai niyo ko paras o langit ogaid na di niyo kapemaanaan so manga nanao a mipantag sangkai a masa.
So manga rarata a taw a tomiyalikod ko Allah na aya pepamangni sa piyakamemesa a nanao ogaid na da a ba kiran imbegay a nanao a rowar ko nanao a miyaolaola i Yonas. Na inawaan siran i Isa na lomiyalakaw.
Kagiya makaripag so manga sokbat ko ranaw na kiyatokawan iran a miyakalipat siran romoran sa paan.
Na pitero kiran i Isa a Iktiyar kano pananggilai niyo so tapay o manga Parisi ago so manga Sadosi.
Na miyapemasak oto o manga sokbat a tig iran a Aya kiyateroa niyan sii na sabap sa da tano makaawid sa paan.
Katawan i Isa so di ran dii teroon na tig iyan a Ino niyo dii pemasaka so da niyo kapakaawid sa paan? Sayana kano a maito i paratiyaya!
Ba kano pen di pekasabot? Ba niyo di ketademi so lima timan a paan a piyakikan ko lima nggibo a taw? Pira timan a reban i kiyapenoan ko sama a piyanimo iyo?
Na so pito timan a paan a piyakikan ko pat nggibo a taw na pira timan a reban i kiyapenoan ko sama a piyanimo iyo?
Ino niyo di sebota a kena a ba aya ko dii teroa so makapantag ko paan? Pananggilai niyo so tapay o manga Parisi ago so manga Sadosi.
Na giyoto a siyabot o manga sokbat a kena a ba so tapay sa paan i ba di kiran dii teroon i Isa ka so manga ndao o manga Parisi ago so manga Sadosi.
Kagiya makaoma si Isa ko inged a Kaisariya Pilipi na inisean iyan so manga sokbat iyan a Antawaa kon so Wata o Manosiya a kabasa o manga taw?
Tig iran a Aden a dii tero sa si Yahiya a Pananalawat. So ped na di ran dii teroon a si Iliyas na tig o manga ped a si Yarimiyas o di na isa ko manga nabi.
Na pitero i Isa a Sekano den antonaa i mapetero iyo o antawa ako?
Somimbag si Simon Pidro a Seka so Al Masih a so Wata o oyagoyag a Tohan.
Na pitero on i Isa a Rarakmatan ka Simon a wata i Yonas ka kena a ba manosiya i miyakapayag reka sii ka so Ama aken a ndodoo sa kasorgaan.
Teroon ko reka a seka na Pidro na sii sangkai a lakongan na mbangonen aken on so Agama ko. Na so langon o kapakagaga sa kanarakaan na di on den pekadaag.
Imbegay aken reka so manga gonsi o Ndatoan o Allah na apiya antonaa i ipesepar ka sii sa doniya na isesapar roo sa kasorgaan na apiya antonaa i peperon ka sii sa doniya na mapeparo roo sa kasorgaan.
Kagiya matero ai i Isa na liyalangan iyan so manga sokbat iyan sa di ran petetaroa ko apiya antawaa a sekaniyan so Al Masih.
Ipoon den sangkoto a oras na penggogoden i Isa ko manga sokbat iyan a disomala a song sekaniyan sa Yarosalim na madakel a iperomasay rekaniyan roo o manga pelokelokesen ago so manga poporo a imam ago so manga goro ko Kitab na kebono sekaniyan na keoyag bo sii ko ikatelo gawii.
Na si Pidro na inisibay niyan si Isa na pimbongetan iyan a tig iyan a Di den Kadnan! Di ngka den ai keokitan!
Somiyangor si Isa ki Pidro na pitero iyan on a Awa ka raken Iblis! Pepekaalang ka ko lalan aken ka so manga pamikiran ka na kena a ba poon ko Allah ka poon ko manosiya.
Mandiyadi na pitero i Isa ko manga sokbat iyan a O aden a kebaya raken tomondog na disomala a itolak iyan a ginawa niyan ago posain iyan so kros iyan ago pegonot raken.
Ka apiya antawaa i kebayaan iyan somabet so kaoyagoyag iyan na pelagaan iyan baden. Ogaid na apiya antawaa i iperila iyan so kaoyagoyag iyan sabap raken na kekamal iyan.
O miyakowa o taw so dalem a doniya a sarta a miyalaga so niyawa niyan na antonaa i miyanggona niyan on? Na antonaa i kibegay o taw a kiaon ko niyawa niyan?
Ka pekaoma so Wata o Manosiya a misasarta on so bantogan o Ama iyan ago makaoonot on so manga malaikat iyan. Amay ka makaoma na mbelasan iyan so oman i isa a taw a ipepasod ko miyanggolaola niyan.
Kagiya makanem gawii na piyakaonot i Isa si Pidro ago so magari a si Santiyago ago si Yahiya na inowit iyan siran ko maporo a palaw sa da a ped iran.
Sii ko kapegilaya iran ki Isa na miyasalin den. Sominindaw so paras iyan a datar o alongan na miyakapoti so nditaren iyan a miyakakindakindat.
Na sarta den a mipeyag kiran si Mosa ago si Iliyas a dii makimbitiyarai ki Isa.
Na pitero i Pidro ki Isa a Kadnan mapiya ka sisii tano. O kebaya ka na magembaal ako sii sa telo a lawig a so isa on na para reka so isa na para ki Mosa ago so isa pen na para ki Iliyas.
Sii ko di niyan dii katero na siyayapan siran o masindaw a gabon. Na miyakapoon a sowara ko gabon a tig iyan a Giyai so pekebabayaan ko a Wata aken a tanto aken a ikasosoat. Pamakinega niyo sekaniyan!
Kagiya maneg ai o manga sokbat na gomipe siran a tanto a miyanga alek.
Miyobay kiran si Isa na siko iyan siran a tig iyan a Mbowat kano. Di kano pekelek.
Na miyangilailay siran na da a ba iran miyailay a taw a rowar ki Isa.
Sii ko kapetondagay iran ko palaw na ininsaratan siran i Isa a tig iyan a Di niyo petetaroa ko apiya antawaa angkai a miyailay niyo taman sa maoyag den so Wata o Manosiya a poon ko miyamatay.
Na iniise on o manga sokbat a Ino dii teroa o manga goro ko Kitab a disomala a keona makaoma si Iliyas a di so Al Masih?
Tig i Isa a Benar den a pekaoma si Iliyas na petiyagaren iyan so langon taman.
Ogaid na teroon ko rekano a miyakaoma den si Iliyas na da sekaniyan makilala o manga taw na pinggolaola iran on langon so kabaya iran. Datar oto mambo na perasain iran so Wata o Manosiya.
Kagiya maneg ai o manga sokbat na siyabot iran a aya di niyan kiran dii teroon na so makapantag ki Yahiya a Pananalawat.
Sii ko kiyakasoy iran ko madakel a taw na miyobay ki Isa so isa a mama a somiyodiyod on
A tig iyan a Sir kapediin ka so wata aken a mama. Pendalikaanen sekaniyan na tanto a mararasay ka omanoman milampes ko apoy o di na sa ig.
Inowit aken sekaniyan ko manga sokbat ka ogaid na da iran mapakapiya.
Pitero kiran i Isa a Sekano a da a paratiyaya niyan ago manga tetegas i olo a taw! Ay katey a disomala a kipageepedaan aken rekano? Ay katey a disomala a kapanginginsabari aken rekano? Wita niyo raken so wata.
Na siyaparan i Isa so saitan a somosook on na lominiyo ron na miyakapiya den so wata ipoon den sangkoto a oras.
Oriyan oto na miyobay ki Isa so manga sokbat a siran bo na iniise iran on a Ino ami da mapakaliyo so saitan?
Miyakaisa a gawii a miyakakasoy siran den sa Galili na pitero i Isa ko manga sokbat iyan a So Wata o Manosiya na magaan den mapalad ko kapaar o manga taw
Na mbonoon iran ogaid na sii ko ikatelo gawii na keoyag bo. So kiyanega sii o manga sokbat na tanto a mikerata a ginawa iran.
Kagiya makaoma siran roo sa Kapirnaom na so manga panenekat sa bowis para ko Timplo na somiyong ki Pidro na iniise iran a Ba pembayaden o goro niyo so bowis para ko Timplo? Tig iyan a Oway.
Na kagiya somoled si Pidro ko walay na miyona tero si Isa a tig iyan a Simon so manga dato sa doniya na antawaa i pepanekatan iran sa bowis o di na bayad? Ba so manga pagtaw iran o di na so manga mananangga? Antonaa i pamikiran ka?
Tig i Pidro a So manga mananangga. Na pitero i Isa a Kagiya ka maoto na di pekabayad so manga magiinged.
Sa masa oto na miyobay ki Isa so manga sokbat na iniise iran a Antawaa i lebi a mala ko Ndatoan o Allah?
Tiyalowan i Isa so isa a wata na piyakatindeg iyan ko seronsarongan iran
Na tig iyan a Teroon ko rekano a mataan den a taman sa di kano makatekelid ago mbeloy a datar o manga wata na di kano den pekasoled ko Ndatoan o Allah.
Kagiya ka maoto na apiya antawaa i pepangalimbabaan a datar angkai a wata na aya lebi a mala ko Ndatoan o Allah.
Na apiya antawaa i terima sa wata a datar angkai a wata sii ko ingaran aken na saken i peterimaan iyan.
Ogaid na apiya antawaa i mapakandosa niyan so isa bo sangkai a mitatanan a manga taw a peparatiyaya raken na tomo on pen a iketan a lig iyan sa mala a ator a galingan na igaled sekaniyan ko pitidaleman ko ragat.
Kemorkaan so doniya sabap ko manga nganin a ipekedosa on o manga taw. Mataan a mapenggolaola so manga nganin a ipekedosa iran ogaid na kemorkaan so taw a ron makapenggolalan a kanggolaola ini!
O ikedosa ngka so lima ngka o di na so ai ngka na potola ngka on na lebaden ka. Ka tomo reka a makasoled ka sa kaoyagoyag a sadir o di na lepo a di sa ba ana dowa a lima ngka o di na ai ngka a ba ka den milebad ko apoy a da a ikepareng iyan.
O ikedosa ngka so mata ngka na sowata ngka on na lebaden ka. Ka tomo reka a makasoled ka ko kaoyagoyag a sabala ka i mata a di sa ba dowa ka i mata a ba ka den milebad ko apoy sa kanarakaan.
Antonaa i pamikiran iyo sii Antonaa i penggolaolaan o mama a aden a magatos iyan a bilibili na miyadadag so isa on? Ba niyan di pagawai pasin so siyaw polo ago siyaw a bilibili na pegenebeneb sekaniyan ko manga bobongan a di niyan dii mbabanogen so miyadadag on?
Na amay ka matoon iyan na teroon ko rekano a mataan den a tanto niyan a ikebabaya angkoto a isa a bilibili a di so siyaw polo ago siyaw a da manga dadadag.
Datar oto mambo a kena a ba kabaya o Ama iyo a ndodoo sa kasorgaan a ba madadag apiya so isa bo sangkai a mitatanan a manga taw.
O miyakandosa reka so ped ka a peparatiyaya na songowi ngka na pakitokawi ngka on so dosa niyan a sekano bo a dowa kataw. O pemakinega ka niyan na miningginawai ngka bo so pagari ngka.
Ogaid na o di ka niyan pemakinega na pakaonota ngka so isa o di na dowa kataw kaan so langon a peteroon na kapemataani o dowa o di na telo a saksi.
Na o di niyan siran den pemakinega na pakitokawi ngka ko manga magaagama na o di niyan mambo pemakinega so magaagama na kidian ka on den so datar o kapir o di na panenekat sa bowis.
Teroon ko rekano a mataan den a apiya antonaa i ipesepar iyo sii sa doniya na isesapar roo sa kasorgaan na apiya antonaa i peperon iyo sii sa doniya na mapepero roo sa kasorgaan.
Na teroon ko rekano pen a amay ka magayon so dowa rekano sii sa doniya mipantag ko apiya antonaa i pengnin iyo ko kapepangangarapan iyo na penggolaolaan rekano den ai o Ama aken a ndodoo sa kasorgaan.
Ka apiya anda matitimo so dowa o di na telo kataw sii ko ingaran aken na ndodon ako a ped iran.
Pitero rekaniyan i Isa a Kena a ba makapito ka teroon ko reka a taman sa pitopolo na takepen sa makapito.
Sabap sii na so Ndatoan o Allah na kiibarat ko dato a kebayaan iyan somekat so manga otang o manga oripen iyan.
Kagiya pepoon sekaniyan magitong na inowit rekaniyan so sakataw a miyakaotang on sa pipira nggibo a pirak.
Ogaid na kagiya da a kibayad iyan ko otang iyan na inisogo o kadnan iyan a pepasaan angkoto a oripen a rakes o karoma niyan so manga wata iyan ago so langon taman iyan kaan mibayad ko otang.
Na somiyodiyod on so oripen a tig iyan a Panginsabari ako ngka ka mbeyadan ko reka so langon a otang aken!
Na inikapedi o kadnan iyan na inirila iyan on so otang iyan na piyakalalakaw niyan.
Kagiya mapasad ai tero i Isa na inawaan iyan a Galili na somiyong sa inged a Yodiya a masesebangan o Lawasaig a Yordan.
Tanto a madakel a taw a miyamanondog on na piyamakapiya niyan siran roo.
Somiyong on so ped ko manga Parisi sa katepengi ran on na pitero iran a Ba sisii ko Kitab i ba kendai o mama so karoma niyan ko apiya antonaa sabap iyan?
Tig iyan a Ba niyo da kapangadii a sii sa pagampaganay na inaden o Allah so manosiya a mama ago babay
Na pitero iyan a Sabap sii na magawa so mama ki ama iyan ago ina iyan na tepi ko karoma niyan na siran a dowa na keisaisa?
Kagiya ka maoto na kena den o ba siran madodowa ka maiisaisa. Sabap sii na di pakapembelaga o manosiya so piyakatepi o Allah.
Iniise o manga Parisi a O giyanan na ino sogoon o Mosa a begi o mama so karoma niyan sa sorat a kapasadan ko kambelag na go niyan bo mapakaawa?
Pitero kiran i Isa a Sabap sa manga tetegas kano i poso na miyaparo rekano o Mosa a makimbelag kano ko manga karoma niyo ogaid na kena den a ba anan takdir o Allah ipoon ko kiyaadena ko doniya.
Na teroon ko rekano a apiya antawaa mama i ndaan iyan so karoma niyan liyo ron o ba miyakasebo ago mangaroma sa ped a babay na miyakasina sekaniyan.
Na pitero rekaniyan o manga sokbat iyan a O giyai i kokoman ko kakeromai na tomo den a di den pengaroma so taw.
Madakel a sabap a di kapakapengaroma o manga mama. Aden a inimbawata a di makapengaroma. Aden a ped a di makapengaroma ka kiyapon siran o manga taw. Na aden pen a ped a piyasad iran sa ginawa iran a di pengaroma sabap ko Ndatoan o Allah. So pekatarima sii na tarimaa niyan.
Samaoto na piyangowitan o manga taw si Isa sa manga wata kaan iyan kiran mipanapenet a lima niyan ago karakmatan iyan siran. Ogaid na pimbobongetan o manga sokbat so manga taw.
Pitero i Isa a Pakasonga niyo raken so manga wata. Di niyo siran pesepari ka so Ndatoan o Allah na rek o datar iran a manga taw.
Na inipanapenet iyan kiran a lima niyan na oriyan ai na inawaan iyan angkoto a darpa.
Na aden a mama a somiyong ki Isa a iniise iyan on a Goro antonaa i mapiya a disomala a penggolaolaan ko kaan ako kabegi sa da a kaposan iyan a kaoyagoyag?
Pitero i Isa a Ino ngka raken pegisean o antonaa i mapiya? Isaisa bo a mapiya. Ogaid na o kebaya ka somoled ko kaoyagoyag a da a kaposan iyan na tomana ngka so manga sogoan o Kitab.
Iniise iyan a Antonaa manga sogoan? Tig i Isa a Di ka pemono di ka pesebo di ka pemanekew di ka pemamokeg
Pagadati ngka so ama a ka go so ina a ka ago kababayai ngka so siringan ka a datar a ginawa ngka.
Tig o mangoda a mama a Tiyoman aken den ai langon. Antonaa pen i makakawang raken?
Inisembag i Isa a O kebaya ka a matarotop so kapetoman ka na baling ka na pesaa ngka so manga tamok ka na pamegan ka so pirak ko manga miskin na kebegan ka sa kakawasaan roo sa kasorgaan na go ka sii kasoy na pegonot ka raken.
Kagiya maneg ai o mangoda na miyawa roo a mararata a ginawa niyan ka tanto a mala i tamok.
Mandiyadi na pitero i Isa ko manga sokbat iyan a Teroon ko rekano a mataan den a maregen so kapekasoled o kawasa ko Ndatoan o Allah.
Teroon ko rekano peroman a malebod so kapekaokit o onta ko peso a ragom a di so kapekasoled o kawasa ko Ndatoan o Allah.
Kagiya maneg ai o manga sokbat na tanto siran a miyamemesa a tig iran a O benar oto na antawaa bes i kesabet?
Na tintengan siran i Isa na pitero iyan a Di ini kegaga o manosiya ogaid na kegaga o Allah so langon taman.
Mandiyadi na pitero rekaniyan i Pidro a Ilaya ngka man ka inawaan ami so langon taman kaan kami reka makaonot. Na antonaa i kekowa ami?
Pitero kiran i Isa a Teroon ko rekano a mataan den a amay ka makaontod so Wata o Manosiya ko kababantogan a korsi iyan sii ko masa a kiyambagowi ko langon taman na sekano a miyakaonot raken na pemakaontod mambo ko sapolo ago dowa a korsi a pepangokom ko sapolo ago dowa a mbatabataa a manga Israil.
Na so oman i isa a inawaan iyan so manga walay niyan manga pagari niyan a mama o di na babay so ama iyan so ina iyan so manga wata iyan o di na so lopa iyan sabap raken na kebadalan sekaniyan sa makamagatos matakep na makapekawali pen sa da a kaposan iyan a kaoyagoyag.
So Ndatoan o Allah na kiibarat ko kirek ko asinda a komiyabalaga lomalakaw ka pengiloba sa kasokayan iyan a manga mama a makanggalebek ko asinda niyan.
Miyagayon siran a sokayan iyan siran sa satiman a pelata a pirak oman salongan na piyakasong iyan siran ko asinda niyan.
Kagiya magalas nowibi na somiyong peman so kirek roo sa padian na miyailay niyan so ped a kititindeg ko padian a da a galebek iran.
Pitero iyan kiran a Nggalebek kano mambo ko asinda ko ka mbeyadan ko sekano sa osto a sokay.
Na somiyong siran on. Kagiya magalas dosi ago magalas tris na pinggolaola niyan oto bo.
Na sii ko magaan den magalas singko na somiyong sekaniyan peman sa padian na miyailay niyan on so ped a kititindeg roo. Na iniise iyan kiran a Ino kano sii kititindeg sa mababasa alongan a da den a galebek iyo?
Inisembag iran a Kagiya da a taw a ba rekami sokay. Na pitero iyan a Song kano mambo roo ko asinda ko na nggalebek kano ron.
Kagiya perimon den na pitero o kirek ko asinda ko komikibir ko galebek a Talowi ngka so kigagalebek na bayadi ngka so manga sokay iran a ipoon ko miyanga oori a piyakanggalebek na sii pagposa ko miyanga oona.
Na miyamangobay so manga mama a mipoon nggagalebek ko alas singko sa kegabi na oman i isa kiran na siyokayan sa satiman a pelata.
So kiyaobay roo o miyanga oona nggalebek na pipikiren iran a mala a kekowa iran a di giyoto. Ogaid na siyokayan mambo so oman i isa kiran sa satiman a pelata.
Kagiya makadawat siran on na piyanarotaroan iran so kirek ko asinda a pitero iran on a
Giyangkai a miyanga oori a piyakanggalebek na isaisa bo ka oras a kiyanggalebekan iran na siyokayan ka siran a datar ami a minggagalebek ko ranti o miyababasa alongan.
Simbag o kirek so isa kiran a Pamakineg ka ki. Da ko seka lingowi. Ba ka da ayon ko sokay a satiman a pelata?
Awidi ngka so sokay ngka na baling ka. Kabaya aken a mbegan ko a mama ini a miyaori nggalebek sa sokay a datar o inibegay aken reka.
Ba da a kabenar aken ko kapenggolaolaa ko ko kabaya aken ko rek aken a pirak? O di na ba ka kiyatagoan sa napso sabap ko kapepamemegayan aken? 
Na pitero pen i Isa a Datar oto mambo a so siran oto a maoori imanto na keona bo na so maoona imanto na keori bo.
Sii ko kapelalakaw i Isa a song sa Yarosalim na inisibay niyan so sapolo ago dowa a sokbat na pitero iyan kiran a
Pamakineg kano. Pesong tano sa Yarosalim a ron kepalad so Wata o Manosiya ko manga poporo a imam ago manga goro ko Kitab. Kisala iran on so kambonoa on
Na go iran bo pelada ko kena a ba manga Yahodi na pegongatongaten iran ago pemadasan na totoken iran ko kros. Na sii ko ikatelo gawii na keoyag sekaniyan bo.
Oriyan oto na somiyong ki Isa so ina o dowa a wata i Sibidi a oonotan o manga wata iyan. Somiyodiyod sekaniyan ki Isa ka aden a pengnin iyan on.
Iniise on i Isa a Antonaa i kabaya a ka? Tig iyan a Itopa ngka a so isa sangkai a dowa kataw a wata aken na makaontod ko kawanan ka ago so isa on sa diwang ka sii ko Ndatoan ka.
Na pitero kiran i Isa a Di niyo katawan i pepangnin iyo. Ba kano pekagaga minom ko mapait a tagayan a magaan aken paginoman? Inisembag iran a Oway kegaga mi.
Pitero i Isa a Mataan a pekainom kano ko tagayan aken ogaid na kena a ba saken i pemili o antawaa i pekaontoden ko kawanan aken ago sa diwang ka giyangkoto a ontoda na rek o pitiyagaran on o Ama aken.
Kagiya katokawan o sapolo a ped a manga sokbat ko piyangni i Yahiya ago si Santiyago na inotegan siran sangkoto a dowa a magari.
Na tinimo siran i Isa na pitero iyan kiran a Katawan iyo a so manga dato o manga nasiyon na pepangondatoan iran so manga pagtaw iran na so manga olowan iran na pepekapaar kiran.
Ogaid na kena o ba patot ai a sowaan iyo. Ka apiya antawaa i kebaya makala sii rekano na disomala a pembaloy a pepanalagad rekano.
Na apiya antawaa rekano i kebaya mona na disomala a makipangongoripen rekano
A datar bo o Wata o Manosiya a kena a ba sii somiyong kaan kapenalagadi ka sabap sa an makapenalagad ko manga ped ago an iyan mibegay so kaoyagoyag iyan a ipagaon ko madakel a taw.
Sii ko kapegawa i Isa ago so manga sokbat iyan sa Yariko na tanto a madakel a taw a pepamanondog kiran.
Na aden a dowa a bota a mama a moontod ko kilid a lalan na kagiya maneg iran a segad roo si Isa na miyananalo siran a Hey Kadnan Wata o Daod kapediin kami ngka!
Sii ko kapepakarani iran sa Yarosalim na miyakaoma siran sa Bitpagi sii ko Palaw a Olibi. Na siyogo i Isa so dowa a sokbat
A pitero iyan kiran a Song kano sangkoto a inged a maoonaan tano na sii den ko kasoled iyo ron na keoma niyo so isa a kimar a iiket a rakes o nati niyan. Bokaa niyo siran na wita niyo raken.
O aden a magise rekano na teroa niyo ron a aden a ikidia on o Kadnan na sagogona a pekikowa niyan rekano.
Miyanggolaola ini kaan mitoman so pitero o nabi a
Teroa niyo ko manga taw sa Siyon a Ilaya niyo ka pepekaoma rekano so Dato iyo! Mangangalimbabaan sekaniyan a kokoda sa kimar a so kangodaan a nati o kimar. 
Na lomiyalakaw so manga sokbat na ininggolalan iran so inisogo kiran i Isa.
Lnowit iran on so kimar ago so nati na iniampido iran on so manga gerab iran na mikoda on si Isa.
Tanto a madakel a taw a piyangayat iran so manga nditaren iran sii ko lalan a pagokitan iyan. So ped na miyamotol sa manga raon a kayo na piyanempas iran ko lalan.
Na so madakel a taw a pepangonaan ki Isa a datar peman o pepamanondog on na ipepelalis iran a Podin so wata o Daod! Rarakmatan so pepekaoma sii ko ingaran o Kadnan! Podin roo ko pipeporoan ko kasorgaan!
Kagiya somoled si Isa sa Yarosalim na miyagorigaw so langon o manga taw ko dalem a siti a di ran dii teroon a Antawaa ini?
Somimbag so madakel a taw a tig iran a Giyai si Isa a so Nabi a poon sa Nasarit sii sa Galili.
Somiyoled si Isa ko Timplo o Allah na piyamogaw niyan so langon a dii ndadagang ago so dii mamamasaan roo. Pilelekeb iyan so manga lamisaan o dii sesambiay sa pirak ago so manga ontoda o dii pepasa sa marapatik.
Pitero iyan kiran a Misosorat ko Kitab a pitero o Allah a So Walay aken na mbetowan sa Walay a Pesimbaan ogaid na ba niyo den mbaloya a dii tepokan o manga tekew.
So manga bota ago so manga sadir na miyamanong ki Isa ko Timplo na piyamakapiya niyan siran.
Ogaid na kiyararangitan so manga poporo a imam ago so manga goro ko Kitab ko kiyailaya iran ko manga piyakamemesa a pinggolaola niyan ago so manga wata a ipepelalis iran sii ko Timplo a Podin so Wata o Daod!
Na iniise iran ki Isa a Ba ngka miyaneg so di ran dii teroon? Tig i Isa a Oway. Ba niyo da mabatiya angkai a misosorat ko Kitab a So manga modol o manga wata ago manga ikaririga na piyakipodi ngka on a ginawa ngka?
Na miyawa kiran si Isa na lominiyo ko siti a somiyong sa Bitani a ron miyakaiga.
Sii ko kapekasoy niyan sa Yarosalim ko teked a kapipita na miyaor sekaniyan.
Na miyakailay sekaniyan sa kayo a higos ko kilid a lalan na miyobay ron ogaid na da a ba niyan on miyatoon a onga ka manga raon bo. Pitero iyan ko kayo a Di ka den pekaonga! Na sakotika den a mirayong so kayo.
Kagiya mailay ai o manga sokbat na miyamemesa siran a tig iran a Andamanaya i kiyaperayong sa sagogona angkai a kayo a higos?
Pitero kiran i Isa a Teroon ko rekano a mataan den a o aden a paratiyaya niyo ago di kano pendowadowa na mapenggolaola niyo so inikidia ko sangkai a kayo a higos na kena a ba giyai bo ka mapetero iyo mambo sangkai a palaw a Mbowat ka na go ngka lebaden a ginawa ngka ko ragat na mipenggolalan den.
Na o peparatiyaya kano na apiya antonaa i pengnin iyo ko di niyo dii kapangangarapan na ketarima iyo.
Komiyasoy si Isa ko Timplo na sii ko kapepamangendao niyan na somiyong on so manga poporo a imam ago so manga pelokelokesen o manga taw. Iniise iran on a Antonaa i kapaar ka sa di ngka dii kanggolaolaa sangkai a manga nganin? Na antawaa i migay reka sangkanan a kapaar?
Somimbag kiran si Isa a Aden a ipagise aken rekano mambo na o kesembag iyo na peteroon ko rekano o antonaa i kapaar aken sa di aken sii dii kanggolaolaa.
Si Yahiya na anda poon so sangan iyan sa kapepanalawat? Ba poon ko Allah o di na poon ko manosiya? Na pinggedageda iran ai a tig iran a Opama ka aya tano isembag na Poon ko Allah na peteroon iyan rektano a O benar oto na ino kano da paratiyaya ki Yahiya?
Ogaid na o teroa tano a Poon ko manosiya na ipekelek tano o ba antonaa i ikidia rektano o madakel a taw ka tatarimaan iran langon a nabi si Yahiya.
Na inisembag iran ki Isa a Di ami katawan. Na pitero iyan kiran a Di aken rekano mambo peteroon o antonaa i kapaar aken sa di aken sii dii kanggolaolaa.
Antonaa i pamikiran iyo makapantag sii? Aden a mama a dowa i wata a mama. Somiyong sekaniyan ko kaka on na pitero iyan a Wata ko song ka ko asinda na nggalebek ka on imanto.
Na somimbag sekaniyan a Di di ako roo song ogaid na da matey na misendit na somiyong roo.
Na somiyong so mama ko isa a wata iyan na datar bo oto a pitero iyan on. Aya inisembag iyan na Oway sir song ako ron ogaid na da on song.
Antawaa ko dowa oto kataw i tomiyoman ko kabaya o ama iran? Tig iran a So kaka. Na pitero kiran i Isa a Teroon ko rekano a mataan den a so manga panenekat sa bowis ago so manga sondal na maoona rekano somoled ko Ndatoan o Allah.
Ka somiyong sii rekano si Yahiya sa kapakiilain iyan rekano ko ontol a lalan na da niyo paratiyayaa. Ogaid na miyamaratiyaya rekaniyan so manga panenekat sa bowis ago so manga sondal. Na apiya niyo pen ai miyailay na da niyo alina a pamikiran iyo kaan kano ron makaparatiyaya.
Pamakineg kano sa isa pen a bayambayanan Aden a kirek ko asinda a piyamolaan iyan sa manga obas. Inalad iyan ai ago komiyalot sekaniyan sa ketagoan ko petemekan ko obas na mimbaal sa lantawa. Kagiya mapasad oto na piyagapin iyan so asinda ko manga ogopa na lomiyalakaw.
Sii ko kaperagona den ko onga o obas na siyogo iyan so manga talasogoay niyan roo ko manga ogopa ka pekikowa niyan kiran so bagian iyan on.
Miyanotol peroman si Isa ko madakel a taw sa manga bayambayanan a tig iyan a
So Ndatoan o Allah na kiibarat ko dato a mitiyagar sa kakendori ko kakewinga ko wata iyan a mama.
Siyogo iyan so manga talasogoay niyan a pakitokawan iran ko manga biyantowan a talabok siran ko kakendori ogaid na da siran on mabaya tomalabok.
Na somiyogo peman so dato sa ped a manga talasogoay a tig iyan a Teroa niyo ko manga biyantowan a miyatiyagar aken den so ipegana ko. Miyasombali den so manga sapi aken ago so piyakakekaolit a manga nati a pangangayamen. Miyatiyagar den so langon taman. Talabok kano ko kaken ko kakewing.
Ogaid na da ini tagoa sa ginawa o manga biyantowan ka ba siran den somiyong ko manga galebek iran. So isa on na somiyong ko lopa iyan ago so ped na sii ko tinda niyan.
Na so manga ped na giyander iran so manga talasogoay na piyakakeyakaya iran ago piyamono.
Tanto a kiyararangitan so dato na siyogo iyan so manga sondaro niyan na piyaminasa iran angkoto a miyamono ago tiyotong iran so inged iran.
Na giyoto a pitero iyan ko manga talasogoay niyan a Matitiyagar den so kaken ko kakewing ogaid na di ron mapapatot so manga biyantowan.
Sabap roo na song kano ko manga mbalakaan o manga lalan na apiya antawaa i peketoon iyo na bantowi niyo a telabok ko kakendori.
Na somiyong so manga talasogoay roo ko manga lalan na piyanimo iran so langon a taw a miyatoon iran a mapiya ago marata. Na so darpa a kenanan na miyapenopeno a taw.
Ogaid na kagiya somoled so dato ka pagilain iyan so manga banto na miyainengka iyan so isa a mama a da nditar sa nditaren ko kalilimod ko kakewing.
Na iniise rekaniyan o dato a Aki andamanaya i kiyapakasoled ka sii a da ka makanditar sa nditaren ko kalilimod ko kakewing? Na da den a kisembag iyan.
Mandiyadi na pitero o dato ko manga talasogoay a Patonga niyo a manga lima niyan ago ai na lebaden iyo sa liyo roo ko maliboteng a ron pendiyagaw a di niyan dii pakakitebaan a ngipen iyan.
Pitero pen i Isa a Madakel a kiyabantowan ogaid na maito a miyapili on.
Oriyan oto na miyawa roo so manga Parisi na pimomosawiraan iran o andamanaya i kapakateroa iran ki Isa sa midimanda iran on.
Na piyakasong iran rekaniyan so manga sokbat iran ago so manga kaom i Dato Hirod na pitero iran ki Isa a Goro katawan ami a maontol ka a mama. Ipepangendao ngka so tito a benar makapantag ko lalan ko Allah na da a taw a ba ngka peramigi ka di ngka tegoon sa ginawa so kapakanggegerar o taw.
Kagiya ka maoto na teroa ngka rekami i pamikiran ka makapantag sii. Ba sii ko Kitab o ba tano pembayadi so bowis ko Solotan sa Roma o di na di den?
Ogaid na miyasipat i Isa so marata a kadiyat iran na tig iyan a Sekano a dii mamagomanta ino ako niyo petepengi lomitag?
Pakiilain iyo raken so pirak a ipembayad ko bowis. Inowitan iran sa pelata
Na iniise iyan kiran a Antawaa i kiparas ago ngaran a minitombok sii?
Tig iran a So Solotan sa Roma. Na pitero kiran i Isa a Kagiya ka maoto na began iyo ko Solotan so kak o Solotan na began iyo ko Allah so kak o Allah.
Kagiya maneg iran ai na miyamemesa siran na inawaan iran sekaniyan ago lomiyalakaw.
Sangkoto a gawii na somiyong ki Isa so manga Sadosi a di pemaratiyaya i ba keoyag so miyamatay. Inisean iran si Isa a
Goro pitero o Mosa a O matay so mama a da a wata iyan na disomala a so pagari niyan na pengaromaan iyan so balo a babay kaan siran makambawata sa moriyataw o miyatay.
Gowani na aden a pito kataw a mama a magariyari a kibabaling sii rekami. Miyakapangaroma so kaka na miyatay a da a ba niyan miniganat a wata. Minibagak iyan so karoma niyan ko pagari niyan.
Datar oto a miyanggolaola o ikadowa a pagari niyan ago so ikatelo ago langon siran taman ko ikapito.
Aya kiyaposan on na miyatay mambo so babay.
Na amay ka maoyag so miyamatay na antawaa ko pito to kataw a mama i kikaroma rekaniyan ka palaya siran on miyakapangaroma?
Somimbag si Isa a Mariribat kano den ka di niyo katawan so manga ndao o Kitab o di na so kabatowa o Allah.
Ka amay ka maoyag so miyamatay na kedatar siran o manga malaikat sa kasorgaan a di den makapetepitapi so manga mama ago manga babay.
Na makapantag ko kakeoyag o miyamatay na ba niyo da mabatiya ko Kitab so pitero rekano o Allah?
Ka miyatey den a kiyaipos o kiyapamatay o Ibrahim Iskak ago so Yakob na pitero iyan a Saken so Tohan o Ibrahim so Tohan o Iskak ago so Tohan o Yakob? So Allah na kena a ba so Tohan o miyamatay ka so Tohan o manga oyagoyag.
Kagiya maneg ai o madakel a taw na miyamemesa siran ko ipepangendao niyan.
Kagiya maneg o manga Parisi a kiyalawanan i Isa so manga Sadosi ko manga sembag iyan na somiyong siran rekaniyan.
So isa kiran a alim ko Kitab na tipengan iyan si Isa sangkai a pakaise
Goro antonaa i lebi a mala i kipantag a sogoan o Kitab?
Tig i Isa a  Kababayai ngka so Kadnan a Tohan ka sa iklas ko poso o ka ago iklas ko niyawa ngka ago iklas ko iman ka.
Giyai i pagampaganay ago lebi a mala i kipantag a sogoan.
So ikadowa na datar iyan Kababayai ngka so siringan ka a datar a ginawa ngka.
So dalem o Kitab o Mosa ago so Sorat o manga nabi na sii bo mipepasod sangkai a dowa a sogoan.
Sii ko katitimo o manga Parisi ki Isa na iniise iyan kiran a
Antonaa i pamikiran iyo makapantag ko Al Masih? Antawaa i kiwata rekaniyan? Tig iran a Wata sekaniyan o Daod.
Na pitero kiran i Isa a O benar oto na ino sekaniyan mbetowi o Daod sa Kadnan sii ko di on dii kapakateroa o Soti a Roh? Ka pitero iyan a
So Allah na pitero iyan ko Kadnan aken a Ontod ka sii sa kawanan aken taman sa matago aken so manga ridoay ngka ko didalem o palad a ai ngka. 
Na kagiya bitowan sekaniyan o Daod sa Kadnan na andamanaya i kiyambaloy niyan a Wata o Daod?
Na da den a miyakasembag ki Isa sa sataga bo na ipoon den sangkoto a gawii na da den a ba on miyakaraw mise sa ped a pakaise.
Kagiya maipos oto na pitero i Isa ko madakel a taw ago so manga sokbat iyan a
So manga goro ko Kitab ago so manga Parisi na aya kikilalaan a pegosay rekano ko maana o Kitab o Mosa.
Kagiya ka maoto na tagoa niyo sa ginawa ago tomana niyo so langon a di ran rekano dii teroon. Ogaid na di niyo sowaa so di ran dii nggolaolaan ka di iran tomanen so ipepangosiyat iran.
Pembekesen iran so manga awid a maregen a kapegawidi ron na pepakiposai iran ai ko manga taw ogaid na di iran kabaya i ba siran den i magawid on ko apiya isa bo ko kemer iran.
So langon a di ran dii nggolaolaan na sabap bo sa an mailay o manga taw. Maolad so manga pananagoay ko inipanorat a manga ayat o Kitab a tatagoon iran sa beneng iran ago barokan na matas so manga garigay ko sagayadan o manga kimon iran.
Pekebabayaan iran so manga darpa o seselaan a taw ko kalilimod ago so isesenggay a manga ontoda ko manga sinagoga.
Pekebabayaan iran so kapesalama kiran sii ko manga padian ago so kapembetowi kiran o manga taw sa Goro.
Ogaid na di patot i ba kano kabetowi sa Goro ka palaya kano magariyari na isa bo a Goro niyo.
Na di niyo mbetowi so apiya antawaa sa Ama sii sa doniya ka isaisa bo a Ama iyo a ndodoo sa kasorgaan.
Na di patot i ba kano kabetowi sa Kadnan ka isa bo a Kadnan iyo a so Al Masih.
So lebi rekano a mala na disomala a pembaloy baden a pepanalagad rekano.
Apiya antawaa i pepangimporoan na imbaba na apiya antawaa i pepangalimbabaan na iporo.
Kemorkaan kano a manga goro ko Kitab ago manga Parisi a dii mamagomanta! Pepalayalayag kano sa ragat ago pelalakawan iyo so kalopaan kaan iyo mapakaparatiyaya so isa a taw ko kepit iyo. Na amay ka mapesokbat iyo na mbalowin iyo a dowa takep sa kakepatot iyan sa kapekanaraka iyan a di sekano.
Kemorkaan kano a manga bota a nakoda ka ipepangendao niyo a o pesepaan o taw so Timplo na di ron paliyogat i ba niyan mitoman so inisepa iyan ogaid na o pesepaan iyan so bolawan a sisii ko Timplo na paliyogat on a kitomanen niyan on.
Bota kano a manga lalong! Anda i lebi a mala i kipantag ko bolawan ago so Timplo a aya pepekasoti ko bolawan?
Ipepangendao niyo pen a o pesepaan o taw so aparan na di ron paliyogat i ba niyan mitoman so inisepa iyan ogaid na o pesepaan iyan so soasoat a isepaat ko aparan na paliyogat on a kitomanen iyan on.
Manga bota kano! Anda i lebi a mala i kipantag ko soasoat ago so aparan a aya pepekasoti ko soasoat?
Kagiya ka maoto na igira a dii sesapa o taw so aparan na aya niyan dii sesapa na so aparan ago so langon a ndodon.
Na igira a dii sesapa o taw so Timplo na aya niyan dii sesapa na so Timplo ago so Allah a mababaling roo.
Na igira a dii sesapa o taw a kasorgaan na aya niyan dii sesapa na so korsi o Allah ago so moontod on.
Kemorkaan kano a manga goro ko Kitab ago manga Parisi a dii mamagomanta! Apiya so ba bo palapa a lagid o kemi loya tidek ago kadingag na di niyo dii ndiyakatan ogaid na inindarainon iyo so lebi pen a mala i kipantag a manga sogoan o Kitab mipantag ko kapaginontolan kapedi ago kapetoman sa pasad. Giyai i patot a penggolaolaan iyo a sarta a di niyo pendarainonen so ped a pesowaan.
Manga bota kano a nakoda! Peseraan iyo ron so tendek ko peginomen iyo ogaid na pelamed kano sa onta.
Kemorkaan kano a manga goro ko Kitab ago manga Parisi a dii mamagomanta! Pelompiyon iyo so liyo o tagayan ago pinggan ogaid na so soled iyan na mapepeno a kanggagasab ago napso.
Bota a Parisi! Daan iyo a lompiyowi so soled o tagayan na go bo mambo malompiyo so liyo niyan.
Kemorkaan kano a manga goro ko Kitab ago manga Parisi a dii mamagomanta! Datar kano o manga kobor a pipintoraan sa mapoti a mapiya a pegilain sa liyo ogaid na so soled iyan na mapepeno a manga tolan o miyamatay ago langon a maresik a manga nganin.
Datar oto mambo a malagilagid kano o ba manga oontol igira a pegilain kano o manga taw ogaid na so soled iyo na mapepeno a kapamagomanta ago kadostaan.
Kemorkaan kano a manga goro ko Kitab ago manga Parisi a dii mamagomanta! Pepangembaal kano sa manga pipiya a kobor para ko manga nabi na di niyo dii pendaraan iyo so manga lebeng o manga oontol
A di niyo dii teroon a O miyakapaginetaw tano ko miyanga oona a gawii o manga apo tano na di tano kiran den pemangeped o kowan sa kambonoa ko manga nabi.
Sii ko di niyo sii dii kateroa na pepamataanan iyo a manga mbawataan kano angkoto a miyamamono sa manga nabi.
Na tarosen iyo baden ago imasada niyo so inepoonan o manga apo iyo!
Sekano a manga nipay ago mbawataan o manga nipay! Andamanaya i kapelagowi niyo ko kapagowita rekano roo sa kanarakaan?
Sogo ako rekano sa manga nabi manga oongangen a mama ago manga goro. Pemonoon iyo so ped kiran penotoken iyo so ped ko kros na so ped na pemadasan iyo sii ko manga sinagoga niyo ago penalobaan iyo siran ko pisetimanan a siti.
Na sabap sii na kidaneg rekano so kiyapamonoa ko langon o manga oontol a taw a miyapamono sa doniya ipoon ko kiyabonoa ki Abil a maontol a mama taman ko kiyabonoa ki Sakariyas a wata o Barakiyas a biyono iyo ko pageletan o Timplo ago so aparan.
Teroon ko rekano a mataan den a palaya ini kidaneg ko manga taw a kapapantagan sangkai a masa!
Aidaw Yarosalim Yarosalim a aya pepamono ko manga nabi ago perobak a ator ko siran oto a siyogo reka! Omanoman aken kabaya a pelimoden aken so langon o manga taw ngka a datar o gopoan a petimoon iyan so manga piyak iyan ko atag o manga papak iyan ogaid na da niyo kabayai.
Ilaya niyo man ka kiyaawaan den so babalingan iyo.
Sii ko kapegawai i Isa ko lamalama o Timplo na miyobay rekaniyan so manga sokbat iyan na initoro iran on so manga walay a matatago ko darpa a Timplo.
Na iniise kiran i Isa a Miyailay niyo bes angkai a langon taman? Teroon ko rekano a mataan den a da a isa bo a ator sii a ba kibagak ko kabebetadan on ka langon den ai penga gegeba.
Sii ko kaoontod i Isa ko Palaw a Olibi na somiyong on so manga sokbat a siran bo na pitero iran a Teroa ngka rekami o anda i kakitoman angkai a pitero o ka ago antonaa i toos ko kapekaoma ngka go so kaposan angkai a masa.
Somimbag si Isa a Iktiyari niyo o ba kano masaliba o apiya antawaa.
Ka madakel a pemakaoma a pegingaranen iran so ngaran aken a peteroon iran a Saken so Al Masih na madakel a penga sesaliba iran.
Keneg iyo so makapantag ko dii katidawa ago so manga totolan ko manga katidawa ogaid na pangalii niyo o ba kano malek ka disomala a mapenggolaola ini. Ogaid na kena a ba giyanan i kaposan
Ka so isa a nasiyon na makipetidawa ko salakaw a nasiyon na so isa a ndatoan na makipetidawa ko salakaw a ndatoan. Teonen ago pelinogen so mbarambarang a manga inged.
Langon ai na datar bo o poonan o kambalilita ko babay.
Sa masa oto na pendadakepen kano o manga taw na peladen kano iran sa kaperasaya rekano na pemonoon kano iran. Ikegowad kano o langon o manga nasiyon sabap raken.
Sangkoto a masa na telikodan o madakel a taw so paratiyaya iran na petitipowa siran ago pekekagowada.
Madakel a di tito a manga nabi a pemakagemaw na madakel a penga sesaliba iran.
Na sabap ko kapekalangkap o kamarataan na ketenggaw so kapekebabaya o kadakelan ko taw.
Ogaid na so makatiger sa taman sa kaposan na aya kesabet.
Na amay ka mailay niyo so Piyakagowagowad a Pekamorala a miyatero o Nabi Daniyal a makatitindeg ko soti a darpa
Na siran oto a ndodoo sa Yodiya na pamalagoy a pagagaw ko manga bobongan.
So taw a sii kapantagi ko liyoliyo o walay niyan amay ka pelagoy na di den soled ko walay sa kakowaa niyan ko tamok iyan.
Na so taw a sii kapantagi ko pangomaan na di kesoy ko walay niyan sa kakowaa niyan ko gerab iyan.
Dowandowaan iyan so manga oogat ago manga maritan a babay sangkoto a manga gawii!
Pangniya niyo ko Allah a so kapekapalagoy niyo na kena a ba sii ko rendeng o di na so Gawii a Idedeke.
Ka so karomasayan a pekatalingoma sa masa oto na tanto a mala a da den kaokiti so datar iyan ipoon ko kiyaadena ko doniya taman imanto na di den mambo kapeparomanan.
O da kalebati so kadakel angkoto a manga gawii na da den a ba on kelamba a oyagoyag. Ogaid na sabap ko manga taw a piyamili o Allah na kelebatan iyan angkoto a manga gawii.
Sa masa oto na o aden a petero rekano sa Ilaya niyo katii so Al Masih! o di na Kaoto roo! na di niyo mbenara.
Ka pekagemaw so di tito a manga Al Masih ago di tito a manga nabi. Pemangembaal siran sa manga ala a nanao ago piyakamemesa kaan apiya so manga taw a piyamili o Allah na masaliba iran o kepakay.
Tanodi niyo ai ka miyatero aken rekano sa da niyan pen kapakatalingoma.
Kagiya ka maoto na o aden a petero rekano sa Ilaya niyo man ka ndodoo so Al Masih ko disirto na di kano roo song. O di na o teroa iran a Ilaya niyo ka miyagna sekaniyan sa walay na di niyo mbenara.
Ka so kapekaoma o Wata o Manosiya na datar o kilakilat roo sa sebangan a pesindaw taman sa sedepan.
Apiya anda a aden a bangkay ron na ron mambo petimo so manga garoda.
Anda den i kaipos o karomasayan sangkoto a manga gawii na pekaliboteng so alongan ago di sindaw so olan so manga bitoon na penga oolog a poon sa langit na keselenseleng so manga kabatowa roo sa langit.
Sa kapapantagan oto na pekagemaw so nanao ko Wata o Manosiya roo sa langit na pemboboko so langon o manga nasiyon sa doniya. Keilay iran so Wata o Manosiya a pepekaoma a sisii ko manga gabon sa langit a misasarta on so mala a kabatowa ago bantogan.
Na sogoon iyan so manga malaikat iyan a sarta a magoni a bogiyong sa matanog na penimoon iran so piyamili iyan a manga taw a poon ko pat a pidoro a alam a poon ko isa a kaposan o doniya taman ko sabala a kaposan iyan.
Paganada niyo angkai a indao o kayo a higos. Amay ka melita so manga sapak iyan ago mamagombos na ketokawan iyo a magaan lomaon.
Datar oto mambo a amay ka mailay niyo so langon angkai a pekeolaola na ketokawan iyo a magaan den so kapekaoma niyan ka sisii den ko pintoan.
Teroon ko rekano a mataan den a palaya ini den mapenggolaola sa di pen malengan mamatay so kapapantagan ai a manga taw.
Penga ada so langit ago so doniya ogaid na di den keda so manga katero aken.
Da a taw a ba matao sangkoto a gawii o di na oras. Apiya so manga malaikat roo sa kasorgaan ago so Wata na di iran katawan ka so bo so Ama i matao ron.
So kapekaoma o Wata o Manosiya na kedatar o miyaolaola isako kiyapaginetaw o Nok.
Ka sii sangkoto a manga gawii sa da pen kapakaoma o bagiyaw na so manga taw na pepamakakan ago pepamakainom pepamangaroma ago pepamangaromaan taman den ko gawii a kiyapakasoled o Nok ko mala a kapal.
Na di iran katawan o antonaa i keolaola taman ko kiyapakaoma o bagiyaw na minigaled siran langon. Datar ai mambo a kesowasowa amay ka pekaoma so Wata o Manosiya.
Sii sangkoto a gawii na so Ndatoan o Allah na kiibarat ko sapolo a raga. Lomiyalakaw siran a kiaawid sa manga palitaan iran ka pagalaon iran so mangangaroma.
So lima on kataw na da a manga lalag iyan ago so lima on kataw na manga oongangen.
Sii ko kiyaawidi o da a manga lalag iyan ko manga palitaan iran na da iran pangolambai sa lanawato.
Ogaid na so manga oongangen na miyawid siran sa manga pananagoay a mapepeno a lanawato a rakes o manga palitaan iran.
Kagiya matey a da makaoma so mangangaroma na petoratoden so manga raga na sarta a tiyorog siran.
Kagiya kalookan den a gawii na aden a miyananalo a tig iyan a Katii so mangangaroma. Song kano sii na alawa niyo!
Na miyakanaw langon angkoto a manga raga na tiyanor iran so manga palitaan iran.
Pitero o da a manga lalag iyan ko manga oongangen a Saadi kami niyo ko lanawato niyo ka magaan den kepareng so manga solo ami.
Tig o manga oongangen a Di ka masiken a di rekami petoon ago sii rekano. Song kano baden ko tinda na pamasa kano sa keosar iyo.
Na sii ko kapesong iran roo a pemasa siran na miyakaoma so mangangaroma. So manga raga a makatitiyagar na miyonot siran on na somiyoled siran ko kenanan ko kakewing na likeban so pintoan.
Da peman matey na miyakaoma mambo so ped a manga raga na miyananalo siran a Sir Sir lekai ngka rekami so pintoan!
Ogaid na inisembag iyan a Teroon ko rekano a mataan den a di ko sekano katawan. 
Pitero pen i Isa a Kagiya ka maoto na pagaalataw kano ka di niyo katawan so gawii o di na so oras.
So Ndatoan o Allah na kiibarat pen ko mama a magaan den lomalakaw. Tiyawag iyan so manga talasogoay niyan na inisana niyan kiran so manga tamok iyan.
Bigan iyan so oman i isa kiran sa domadait ko kapasang iyan. So isa on na bigan iyan sa lima nggibo a pelata a bolawan so isa na dowa nggibo ago so ped pen na sanggibo. Na lomiyalakaw sekaniyan.
Sii den ko kiyaipos iyan na lominiyo so kiyabegan sa lima nggibo a pelata na inindagang iyan na miyakalaba sa lima nggibo.
Datar oto mambo a so kiyabegan sa dowa nggibo a pelata na miyakalaba sa dowa nggibo.
Ogaid na so kiyabegan sa sanggibo a pelata na lomiyalakaw na komiyalot sa lopa na piyagna iyan on so pirak o kadnan iyan.
Kagiya den a matey na komiyasoy so kadnan angkoto a manga talasogoay na tinimo iyan siran kaan iyan mapagitong so pirak iyan.
Miyobay ron so kiyabegan sa lima nggibo a pelata na inawidan iyan so isa pen a lima nggibo a tig iyan a Inisana ngka raken so lima nggibo a pelata a bolawan Sir na ilaya ngka ngkai a isa pen a lima nggibo a miyalaba ko!
Pitero o kadnan iyan a Mapiya oto! Mapiya ka ago kasasarigan a talasogoay! Kiyasarigan ka ko kiyakibira ngka ko maito a manga nganin na pekikibir aken reka so madakel. Bagian ka so kapipiya a ginawa o kadnan ka!
Miyobay ron mambo so kiyabegan sa dowa nggibo a pelata a tig iyan a Inisana ngka raken so dowa nggibo a pelata a bolawan Sir na ilaya ngka angkai a isa pen a dowa nggibo a miyalaba ko!
Pitero o kadnan iyan a Mapiya oto! Mapiya ka ago kasasarigan a talasogoay! Kiyasarigan ka ko kiyakibira ngka ko maito a manga nganin na pekikibir aken reka so madakel. Bagian ka so kapipiya a ginawa o kadnan ka!
Moripori na miyobay ron so kiyabegan sa sanggibo a pelata a tig iyan a Sir katawan aken a masingit ka a mama a peperagon sa da ngka pamolaa ago pepangowa sa pereperan a da ngka saoden.
Na kagiya miyalek ako na lomiyalakaw ako na piyagna aken so pirak ka ko lopa. Ilaya ngka ka katii so rek ka!
Somimbag so kadnan iyan a Marata ka ago tapolan a talasogoay! O mapipikir ka a peperagon ako sa da ko pamolaa ago pepangowa ako sa pereperan a da ko saoden
Na patot a katagoa ngka ko pirak aken sa bangko kaan amay ka komasoy ako na makowa ko so rek aken ago so iseg iyan.
 Na kowaa niyo ron so sanggibo a pelata na began iyo ko sapolo nggibo i pelata.
Ka so oman i isa a aden a rek iyan na kebegan pen na kitaralo so rek iyan. Ogaid na so da a rek iyan na apiya so maito bo a rek iyan na kowaan on.
Na giyangkai a da a bali niyan a talasogoay na lebaden iyo sa liyo roo ko maliboteng a ron pendiyagaw a di niyan dii pakakitebaan a ngipen iyan.
Amay ka makaoma so Wata o Manosiya sa kapendato iyan a oonotan o langon o manga malaikat iyan na magontod ko seselaan a korsi iyan.
Na ketimotimo ko hadapan iyan so langon o manga nasiyon sa doniya na mbegiin iyan siran sa dowa lompok a lagid o pananagikor sa bilibili a di niyan dii pakapesibayaan so manga bilibili ago so manga kambing.
Tegoon iyan so manga bilibili sa kawanan iyan na so manga kambing na sii sa diwang iyan.
Na peteroon o Dato ko manga taw a sisii sa kawanan iyan a Sekano a rarakmatan o Ama aken song kano sii na tarimaa niyo so kawali niyo a so Ndatoan a ititiyagar rekano ipoon den ko kiyaadena ko doniya.
Ka miyaor ako na piyakakan ako niyo. Miyawaw ako na piyakainom ako niyo. Miyakapanaget ako rekano na siyakaw ako niyo.
Kagiya talandiyang ako na pinditaran ako niyo. Miyasakit ako na piyanisekit ako niyo. Miyakalaboso ako na inibentel ako niyo.
Na sembag rekaniyan so manga oontol a peteroon iran a Kadnan anda i kiyailaya mi reka a pekeor na piyakakan ami seka o di na pekewaw na piyakainom ami seka?
Anda i kiyailaya mi reka a mananaget ka na siyakaw ami seka o di na talandiyang na pinditaran ami seka?
Anda i kiyailaya mi reka a pekesakit o di na makakalaboso na inibentel ami seka?
Na isembag kiran o Dato a Teroon ko rekano a mataan den a igira a pinggolaola niyo ai ko isa sangkai a manga pagari aken apiya lebi a mitatanan na saken i pinggolaolaan iyo ron.
Oriyan oto na peteroon iyan ko manga taw sa diwang iyan a Awa kano raken a misisinta o Allah! Roo kano ko apoy a da a ikepareng iyan a ititiyagar ko Iblis ago so manga saitan iyan!
Ka miyaor ako na da ako niyo pakakana. Miyawaw ako na da ako niyo pakainoma.
Miyakapanaget ako rekano na da ako niyo sakawa. Talandiyang ako na da ako niyo nditari. Miyasakit ako ago miyakalaboso na da ako niyo mbentelen.
Na sembagen iran sekaniyan a Kadnan anda i kiyailaya mi reka a pekeor o di na pekewaw o di na mananaget o di na talandiyang o di na pekesakit o di na makakalaboso a da ami seka ogopi?
Na isembag iyan kiran a Teroon ko rekano a mataan den a igira a minda kano mogop ko isa sangkai a mitatanan a manga taw na saken i da niyo ogopi.
Kagiya langon ai mapasad tero i Isa na pitero iyan ko manga sokbat iyan a
Katawan iyo a dowa pen gawii a da kaomai ko Paska na so Wata o Manosiya na kepalad ko katotoka on ko kros.
Samaoto na mitimotimo so manga poporo a imam ago so manga pelokelokesen o manga Yahodi roo ko torogan i Kayapas a so maporo a imam.
Na pikediyat iran a ndakepen iran si Isa sa da a matao ron ago mbonoon iran.
Ogaid na pitero iran a Di tano ai nggolaolaan sii ko kapepista ka o ba baden sesamok so manga taw.
Sii ko kandodoo i Isa sa Bitani sii ko walay o pekebowa a si Simon
Na somiyong rekaniyan so isa a babay a maawid sa maito a omoy a mapepeno a lana mamot a tanto a mala i arga na inododan iyan on a olo i Isa sii ko kapekan iyan.
Kagiya mailay ai o manga sokbat na inotegan siran a tig iran a Ino pegolai a lana ini?
Mapepasa nda sa mala a pirak a mibegay ko manga miskin!
Katawan i Isa so di ran dii teroon na pitero iyan kiran a Ino niyo dii tekora angkai a babay? Mapiya angkai a pinggolaola niyan raken.
Lalayon rekano sisii so manga miskin ogaid na saken na kena a ba lalayon iyo dii mipagepeda.
So kiyaododa niyan sangkai a mamot ko lawas aken na giyoto i kinitiyagaren iyan on ko kipelebengen raken.
Teroon ko rekano a mataan den a apiya anda ko dalem a doniya a mapakalangkap on angkai a Mapiya a Totol na mapenotol mambo so inikidia niyan raken a pekipananadem on.
Oriyan oto na si Yodas Iskariyot a isa ko sapolo ago dowa a sokbat na somiyong ko manga poporo a imam
Na pitero iyan kiran a Antonaa i imbegay niyo raken o palada ko rekano si Isa? Na minilang siran sa telo polo a pelata a pirak na inibegay iran on.
Ipoon den sangkoto a oras na pepangiloba si Yodas sa kapekaparo niyan sa katipowa niyan ki Isa.
Sii ko paganay a gawii ko Pista ko Kakan sa Paan a da a Tapay ron na somiyong ki Isa so manga sokbat na iniise iran a Anda i kabaya a ka a petiyagaran ami sa kanggabi ngka ko Paska?
Tig iyan a Songowi niyo angkoto a isa a taw roo ko siti na teroa niyo ron a Pitero o Goro a Magaan mitalingoma so oras aken. Saken ago so manga sokbat aken na peselaselaan ami so Paska sii ko walay ngka. 
Na tiyoman o manga sokbat so pitero kiran i Isa na pitiyagar iran so inggabi ko Paska.
Kagiya magagawii na miyamagatoang si Isa ago so sapolo ago dowa a sokbat.
Na sii ko kapekan iran na pitero i Isa a Teroon ko rekano a mataan den a so isa rekano na tipo raken.
Kagiya maneg iran ai na tanto a mikerata a ginawa iran na iniise on o oman i isa kiran a Kena bes a ba saken Kadnan?
Somimbag si Isa a So isa rekano a ped aken a sominindot sa paan sii sa ladiya na aya raken tipo.
Mataan a petay so Wata o Manosiya a kitoman so misosorat ko Kitab makapantag rekaniyan ogaid na kemorkaan angkoto a mama a tipo ko Wata o Manosiya! Tomo rekaniyan a da den mbawataan.
Na giyoto a iniise i Yodas a aya on tipo a Kena bes a ba saken Goro? Na tig i Isa a Seka den i mitero on.
Sii ko kapekan iran na kominowa si Isa sa paan na kagiya kapanalamatan iyan so Allah na piyangopak iyan na inibegay niyan ko manga sokbat a tig iyan a Kowa kano ron na kana niyo giyai so lawas aken.
Na kinowa niyan so tagayan na kagiya makapanalamat na inidawag iyan kiran a tig iyan a Palaya kano ron inom.
Giyai so rogo aken a ron mipepasod so kapasadan o Allah a so rogo a keodod para ko madakel a taw kaan karilai so manga dosa iran.
Teroon ko rekano a ipoon imanto na di ako den maginom sangkai a arak taman ko gawii a paginomen aken so bago a sasoson a arak a ped iyo roo ko Ndatoan o Ama aken.
Na kagiya domikir siran na lominiyo siran na somiyong ko Palaw a Olibi.
Pitero kiran i Isa a Sangkai a kagagawii na pagawaan ako niyo langon ka misosorat ko Kitab a Mbonoon ko so pananagikor na pemangiparak so manga bilibili ko talon.
Ogaid na amay ka maoyag ako na keona ako rekano somong sa Galili.
Pitero on i Pidro a Apiya pen awaan ka o langon a ped na di aken seka den pagawaan.
Tig i Isa a Teroon ko reka a mataan den a giyangkai a kagagawii sa di pen komoko so manok na ipepelaw ako ngka sa makatelo.
Tig i Pidro a Apiya ako reka mirakes a mbonoon na di aken seka den ipepelaw. Na pitero mambo o langon o manga sokbat.
Miyakaoma si Isa ago so manga sokbat iyan ko darpa a bebetowan sa Gitsimani. Pitero iyan kiran a Ontod kano sii pasin sii ko kapepangangarapan aken roo.
Na piyakaonot iyan si Pidro ago so dowa a wata i Sibidi na miyarata a ginawa niyan ago miyasosa a pamikiran iyan.
Na pitero iyan kiran a Minitaralo so kararata a ginawa ko a kiyarong ko kapatay. Telimbagak kano sii na totoday kano a ped aken.
Malo iyan siran inawat na gomipe sa lopa na miyangangarapan a tig iyan a Ama aken o kepakay na kowaa ngka raken angkai a tagayan! Ogaid na pengnin ko a kena a ba so kabaya aken i ketoman ka so kabaya a ka.
Na komiyasoy sekaniyan ko telo a sokbat na miyaoma niyan siran a kitotorogen. Na pitero iyan ki Pidro a Ba kano di pekatoday a ped aken apiya isa bo ka oras?
Totoday kano ago pepangangarapan kaan kano di ketepengi. Mateterang so niyawa ogaid na malobay so lawas.
Miperoman roo somong si Isa na miyangangarapan a tig iyan a Ama aken o di kepakay a kekowa raken angkai a tagayan taman sa di ako ron makainom na matoman so kabaya a ka.
Na komiyasoy peroman na miyaoma niyan siran a kitotorogen sabap ko kapened o manga mata iran.
Na inawat iyan siran peman na somiyong roo ago miyangangarapan sa miyakatelo a siyoson iyan tero so miyaona a pangni niyan.
Oriyan oto na komiyasoy sekaniyan ko manga sokbat na pitero iyan kiran a Ba kano pen totoroga ago domedeke? Ilaya niyo man ka miyakatalingoma den so oras a peladen so Wata o Manosiya ko kapaar o manga baradosa.
Mbowat kano! Itano roo ka pekaoma den so tipo raken!
Kagiya pekelibabas na miyagayonayon so kalangolangon o manga poporo a imam ago manga pelokelokesen o manga Yahodi sa mbonoon iran si Isa.
Na piyatong iran na piyakaonot iran ago piyalad iran ki Pilato a so gobirnador.
Si peman si Yodas a tominipo ron na kagiya katokawan iyan a miyasala si Isa sa kambonoa on na misendit sekaniyan na inikasoy niyan so telo polo a pelata a pirak ko manga poporo a imam ago so manga pelokelokesen
A tig iyan a Miyakandosa ko ka tinipo aken so da a sala iyan a mama. Antonaa i labet ami san? a tig iran. Seka i matao ron.
Na inikayamber i Yodas so pirak sii ko Timplo na miyawa roo. Mandiyadi na lominiyo sekaniyan na miyageget a binitin iyan a ginawa niyan ko kayo.
Piyamorot o manga poporo a imam so manga pelata a tig iran a Da sa Kitab i ba tano tagoa ko baitalmal ka tendan ko miyamono.
Kagiya memomosawira siran makapantag ko pirak na inipamasa iran ko lopa a bebetowan sa Lopa o Panday sa Koden kaan mabaloy a pelebengan ko manga mananangga ko inged.
Sabap saya na bebetowan angkoto a lopa sa Lopa o Rogo taman den imanto.
Giyanan i kinitoman o miyatero o Nabi Yaramiyas a Kinowa iran so telo polo a pelata a pirak a piyagayonan o manga taw sa Israil a imbayad iran rekaniyan
Na inipamasa iran ko lopa o panday sa koden a aya raken inisogo o Kadnan.
Si peman si Isa na tomitindeg ko hadapan o gobirnador. Na iniise rekaniyan o gobirnador a Ba seka so Dato o manga Yahodi? Benar so pitero o ka a pitero on i Isa.
Ogaid na sii ko kapesenditi ron o manga poporo a imam ago manga pelokelokesen na da den a ba niyan inisembag.
Pitero rekaniyan i Pilato a Ba ngka da maneg so langon ai a dimanda iran reka?
Na da den sembag si Isa sa apiya sataga bo na tanto a miyamemesa so gobirnador.
Oman maoma angkoto a Pista na aya adat o gobirnador na mbokaan iyan so isa a kalaboso a pepangnin o malilimod a taw.
Sa masa oto na aden a makakalaboso a lomalangkap so totolan on a aya ngaran iyan na Barabas.
Sabap roo na kagiya matimo so madakel a taw na iniise kiran i Pilato a Antawaa i kabaya iyo a aya ko rekano mbokaan si Barabas o di na si Isa a bebetowan sa Al Masih?
Ka katawan i Pilato a piyalad iran on si Isa ka periiten iran.
Sii ko kaoontod i Pilato ko dii kokoman na piyakawitan o karoma niyan sangkai a toma a Di ngka petekora ngkanan a mama a da a sala iyan ka tanto ako a miyarasay kagiya ko gagawii sabap ko piteginep aken makapantag rekaniyan.
Ogaid na so manga poporo a imam ago manga pelokelokesen na piyangonsi iran so madakel a taw sa pangnin iran a si Barabas i mbokaan na mbonoon si Isa.
Na iniise kiran peman o gobirnador a Antawaa sangkai a dowa kataw i kabaya iyo a aya ko rekano mbokaan? Na inisembag iran a Si Barabas!
Tig i Pilato a O giyanan na antonaa bes i ikidia ko ki Isa a betetowan sa Al Masih? Na somimbag siran langon a Totoka ngka ko kros!
Ngkaino? a iniise i Pilato. Antonaa marata i miyanggolaola niyan? Ogaid na ba siran den miyamanamar melalalis a Totoka ngka ko kros!
Kagiya mailay i Pilato a da a gona a kipeterosen iyan sii ka ba siran den kegorigaw na kominowa sekaniyan sa ig na inonaban iyan a lima niyan ko hadapan o madakel a taw a tig iyan a Kena a ba aken sala so kambonoa sangkai a mama. Sekano i matao ron!
Somimbag langon so madakel a taw a Mitana rekami ago so manga wata ami so kambonoa on!
Mandiyadi na biyokaan kiran i Pilato si Barabas na kagiya pakipamadasan iyan si Isa na piyalad iyan ko katotoka on ko kros.
So manga sondaro i Pilato na piyakasoled iran si Isa ko torogan o gobirnador na piyakalibet iran rekaniyan so langon o salompok iran.
Likas iran on so nditaren iyan na piyakasolot iran sekaniyan sa kimon a maloto i kariga.
Na somiyolampid siran sa sangkad a soroken a waged na inisangkad iran on na piyakakapet iran sa badas ko kawanan a lima niyan. Somiyodiyod siran rekaniyan na piyagongatongat iran a tig iran a Mapipiya a ginawa ngka hey Solotan o manga Yahodi!
Na piyanodaan iran na kinowa iran so badas na piyamadasan iran sa olo.
Kagiya mapasad iran magongatongat na likas iran on so kimon na piyakinditar iran on bo so rek iyan a nditaren na piyakaonot iran ka totoken iran ko kros.
Sii ko kapelalakaw iran na minimbalaka iran so sakataw a magiinged sa Sirini a aya ngaran iyan na si Simon na tigel iran sekaniyan makaposai ko kros a totokan ki Isa.
Miyakaoma siran ko darpa a bebetowan sa Golgota a aya maana niyan na Darpa a Lagas a Olo.
Ron iran bigan sa arak a sasaogan sa mapait a bolong ka pekiinom iran on. Ogaid na kagiya kataaman iyan na minda o ba on inom.
Kagiya matotok iran sekaniyan ko kros na pimbagibagi iran so manga nditaren iyan a nggolalan ko kaperipa.
Oriyan iyan na miyontod siran roo sa kapepagipata iran on.
Sii ko kaporoan o olo niyan na tiyago iran on so isosorat a dimanda rekaniyan a Giyai si Isa a Dato o manga Yahodi.
Na aden a dowa kataw a tanganiyaya a tiyotok iran mambo ko manga kros a ped i Isa a so isa on na sii sa kawanan iyan ago so isa on na sii sa diwang.
So manga taw a pepamanagad roo na pepengelengkeleng siran a pepagitowitoon iran si Isa
A di ran dii teroon a Seka a nggeba ko Timplo ago mbengonen ka peroman sii ko soled o telo gawii na sabeta ngka a ginawa ngka! O seka so Wata o Allah na tepad ka sangkanan a kros!
Datar oto mambo a pepagongatongaten sekaniyan o manga poporo a imam ago manga goro ko Kitab ago so manga pelokelokesen
A di ran dii teroon a Siyabet iyan so ped ogaid na di niyan kesabet a ginawa niyan! Ba kena a sekaniyan so Dato sa Israil? O tepad imanto ko kros na paratiyayaan tano!
Sasarigan iyan so Allah. Kapanabangan sekaniyan imanto o Allah o kabaya iyan ka pitero iyan a Wata ako o Allah! 
Apiya so manga tanganiyaya a ped iyan a miyatotok ko kros na miyanonongka rekaniyan sa datar ai.
Sii ko kiyaoto o alongan na miyakaliboteng a dalem a inged oto a iniraot sa miyakatelo ka oras.
Kagiya magalas tris na miyananalo si Isa sa matanog a Ili Ili lama sabaktani a aya maana niyan na Hey Tohan ko Tohan ko ino ako ngka telikodi?
Miyaneg ai o ped ko kititindeg roo na pitero iran a Petelowan iyan si Iliyas!
Na magaan so magaan na miyalalagoy so isa kiran na kominowa sa pangamek. Biyasa iyan a soka na tiyangen iyan ko poro o raros na inikawit iyan ki Isa ka pekiinom iyan on.
Ogaid na tig o manga ped a Taregi ngka sekaniyan ka ilain tano o ba pekaoma si Iliyas a ba niyan sebeta.
Na miyanabenar peman melalis si Isa na inirila iyan so niyawa niyan.
Na sii den sangkoto a sakotika na so rending a bibitinen ko Timplo na miyakisi a miyadowa timan a poon sa poro taman sa baba. Tiyabeker so lopa na miyanga oopak so manga lakongan
Na piyanga lelekaan so manga kobor na madakel a miyamatay a manga kaom o Allah a miyanga ooyag.
Na oriyan o kiyaoyaga ki Isa na miyamakaliyo siran ko manga kobor iran na somiyong siran ko Soti a Siti na roo siran miyakiilay ko madakel a taw.
So olowan o manga sondaro ago so manga ped iyan a pepagipat ki Isa na kagiya mailay iran so linog ago so langon taman a miyaolaola na tanto siran a miyalek a tig iran a Mataan den a Wata sekaniyan o Allah!
Aden a madakel a babay roo a kilalangkaw a poon sa mawatan. Siran i miyamangonot ki Isa gowani ko kiyalalakaw niyan a poon sa Galili a pepamanalagad rekaniyan.
Maaped kiran si Mariyam Magdalina si Mariyam a ina i Santiyago ago si Yosop ago so ina o manga wata i Sibidi.
Kagiya magabi den na aden a miyakaoma a kawasa a mama a poon sa Arimatiya. Aya ngaran iyan na si Yosop na miyakisokbat mambo ki Isa.
Somiyong sekaniyan ki Pilato na piyangni niyan on so lawas i Isa na inisogo i Pilato a imbegay ron.
Mandiyadi na kinowa i Yosop so lawas na biyongkosan iyan sa onong a bago a sotra
Na tiyago iyan ko rek iyan a kobor a gopen iyan kiyalotan ko kilid a lakongan. Linilid iyan on so mala a ator a inilekeb ko gimowa o kobor na miyaling.
Na makaoontod roo si Mariyam Magdalina ago so isa a Mariyam a marani ko kobor a mbabantayan iran ai.
Sii ko tomiyalondog a gawii ko kiyaipos o Gawii a Ipetiyagar na mitimotimo so manga poporo a imam ago so manga Parisi ko walay i Pilato
Na pitero iran a Sir katatademan ami a isako da pen matay angkoto a tagakal na pitero iyan a keoyag bo amay ka makatelo gawii.
Sabap roo na sogoon ka a nggordiyaan piyapiya so kobor apiya taman ko telo gawii ka o ba roo baden makasong so manga sokbat iyan na ba iran panekewa so lawas iyan na teroon iran ko manga taw a miyaoyag sekaniyan a poon ko miyamatay. O giyanan na giyangkai a keori a kapamagakal na lebi pen a marata a di so miyaona.
Pitero kiran i Pilato a Mapekaonot iyo roo so manga gordiya na pakabagera niyo so ilelekeb ko kobor sa taman sa kegaga niyo.
Kagiya maipos so Gawii a Idedeke a magaan somebang so alongan sii ko Akad na somiyong si Mariyam Magdalina ago so isa a Mariyam ko kobor ka pagilain iran.
Na minitekaw a mabager a linog na tomiyana a malaikat o Kadnan a poon sa kasorgaan na somiyong ko kobor na linilid iyan so ator a poon ko gimowa iyan na miyontod on.
Pesigay so paras iyan a lagid o kilakilat na miyakapotipoti so nditaren iyan.
Tatabaden so manga gordiya ka tanto iran a inikalek na mimbaloy siran a datar o miyamatay.
Pitero o malaikat ko manga babay a Di kano pekelek. Katawan ko a pepangilobaan iyo si Isa a tiyotok ko kros.
Da sekaniyan sii ka miyaoyag den ka giyoto so pitero iyan. Song kano sii na ilaya niyo so darpa a kiyaigaan o lawas iyan.
Na song kano nggagaan ko manga sokbat iyan na teroa niyo kiran a Miyaoyag sekaniyan a poon ko miyamatay na pesong sekaniyan sa Galili a keona a di sekano na roo niyo mipetoona. Tatanodi niyo so pitero aken rekano.
Mandiyadi na minggagaan siran mawa ko kobor a pepanga aalek a sarta a tanto siran a pekebabaya. Miyalalagoy siran ka penotolen iran ko manga sokbat iyan.
Minitekaw den a minimbalaka siran i Isa a tig iyan a Mapipiya a ginawa niyo. Miyobay siran on na kiyapetan iran a manga ai niyan na sinimba iran.
Na giyoto a pitero kiran i Isa a Di kano pekelek. Songowi niyo so manga pagari aken na teroa niyo kiran a song siran baden sa Galili na roo ako iran mipetoona.
Sii ko kapelalakaw o manga babay na so ped ko manga gordiya ko kobor na komiyasoy ko siti na piyanotolan iran so manga poporo a imam ko langon a miyanggolaola.
Na mimomosawira siran ago so manga pelokelokesen na miyakapagantang siran. Piyamegan iran so manga sondaro sa mala a pirak
A pitero iran kiran a Pamanotola niyo ko manga taw a somiyong roo so manga sokbat iyan kagiya ko gagawii na piyanekew iran so lawas iyan sii ko katotoroga rekano.
Na o ketokawi ini o gobirnador na sekami den i magakol on kaan kano kadai sa awid a akal mipantag sii.
Na kinowa o manga sondaro so pirak na ininggolalan iran so iniinsarat kiran. Na giyangkai a totol na pepakalangkapen den sii ko manga Yahodi taman den imanto a gawii.
So peman so sapolo ago isa a sokbat na somiyong siran sa Galili roo ko bobongan a pitero kiran i Isa a songowan iran.
Kagiya mailay iran sekaniyan na sinimba iran apiya pen pekedowadowaan so ped kiran.
Na miyobay kiran si Isa na pitero iyan a Minibegay raken so langon a kapaar roo sa kasorgaan ago sii sa doniya.
Kagiya ka maoto na song kano ko manga taw ko langon o manga nasiyon na baloya niyo siran a manga sokbat aken. Pamanalawati niyo siran sii ko ingaran o Ama ago so Wata ago so Soti a Roh
Giyai i pamekasan o Mapiya a Totol makapantag ki Isa Al Masih a so Wata o Allah.
Misosorat ko Kitab o Nabi Isayas angkai a katero o Allah a Sogoon ko so talasogoay aken a keona a di seka a pekatiyagar ko lalan a pagokitan ka.
Pepananalo sekaniyan roo ko mitataog a kaden a Tiyagara niyo so lalan para ko Kadnan pakatitowa niyo so manga lalan a pagokitan iyan! 
Giyangkai a talasogoay na si Yahiya. Gomimaw sekaniyan sii ko mitataog a kaden a pepanalawatan iyan so manga taw ago ipepangosiyat iyan kiran a Talikodi niyo so manga dosa niyo ago pakisalawat kano kaan karilai so manga dosa niyo.
Madakel a manga taw a pepamanong rekaniyan a poon ko dalem a inged a Yodiya ago giya siti a Yarosalim. Na sii ko di ran dii kateobata ko manga dosa iran na pepanalawatan iyan siran roo ko lawasaig a Yordan.
Ndiditar si Yahiya sa manga nditaren a pimbaalan a bombol a onta na sesambitan sekaniyan sa kobal. Aya pangenengken iyan na manga tarapan ago gola a teneb.
Di sekaniyan dii mangosiyat a tig iyan a Aden a pekaoma a telondog raken a mala i gees a di saken apiya so gakot o tinilas iyan na kena a ba ako mapapatot a tikoro sa kambokaa ko ron.
Ipepanalawat aken rekano so ig ogaid na na aya ipenalawat iyan rekano na so Soti a Roh.
Sii sangkoto a manga gawii na miyakaoma si Isa a poon sa Nasarit sii sa Galili na siyalawatan sekaniyan i Yahiya roo ko lawasaig a Yordan.
Sii den ko kiyapakambaton i Isa ko ig na miyailay niyan a pekebengkag a kasorgaan ago so Roh a petena rekaniyan a datar o marapatik.
Na aden a sowara a miyakapoon sa kasorgaan a tig iyan a Seka so pekebabayaan ko a Wata aken. Tanto aken seka a ikasosoat!
Na sagogona den a so Roh na tigel iyan si Isa makasong ko mitataog a kaden.
Komiyaden sekaniyan roo sa miyakapat polo gawii a petepengan o Iblis. Aden a kikakaden roo mambo a manga binatang ogaid na pepanalagadan sekaniyan o manga malaikat.
Oriyan o kiyakalabosowa ki Yahiya na somiyong si Isa sa Galili a pepakalangkapen iyan so Mapiya a Totol a poon ko Allah.
Miyakatalingoma den so masa a tig iyan na miyakarani den so Ndatoan o Allah! Talikodi niyo so manga dosa niyo ago paratiyayaa niyo so Mapiya a Totol!
Sii ko kapelalakaw niyan ko kilid a Ranaw a Galili na miyailay niyan si Simon ago si Andriyo a pagari niyan. Pepamiyala siran sa ranaw ka manga panginginseda siran.
Pegonot kano raken a pitero i Isa ka pangendaon ko sekano sa kapangowaa ko manga taw.
Na sagogona den a inawaan iran so manga biyala iran na miyonot siran on.
Sii ko kapeteros iyan den ko da on pen kawatani na miyailay niyan si Santiyago ago si Yahiya a manga wata i Sibidi. Ndodoo siran ko awang iran a pepangoripan iran so manga poket iran.
Sarta a tiyalowan iyan siran na inawaan iran si ama iran a si Sibidi sii ko awang a ped o manga kisosokayan na miyonot siran ki Isa.
Kagiya makapira gawii na komiyasoy si Isa sa Kapirnaom na miyaneg o manga taw a sisii sekaniyan sa walay.
Sabap roo na madakel a manga taw a mitimotimo on na apiya so liyo o pintoan na da den a kedarpaan on. Na sii ko kapepangosiyati niyan kiran
Na aden a miyamakaoma a maawid sa mama a mapaparalais so lawas iyan a dadalaganen o pat kataw.
Kagiya di siran pekaobay ki Isa sabap ko madakel a taw na biyabasan iran so mapapantar a atep o walay ko maatag iyan. Na so kiyalebowa iran on na inalogan iran so dalagan a iigaan o mapaparalais a lawas iyan.
Kagiya mailay i Isa a aden a paratiyaya iran na tig iyan ko mapaparalais a mama a Wata aken kiyarilaan den so manga dosa ngka.
Ndodoo so ped ko manga goro ko Kitab a moontod roo na mapipikir iran a
Ino dii tero a mama ini sa datar ai? Pepagitowitoon iyan so Allah! Antawaa i pekarila sa dosa a rowar bo ko Allah?
Sarta den a katawan i Isa so mapipikir iran na pitero iyan kiran a Ino niyo anan pepamikira?
Anda i malebod so kateroa sangkai a mapaparalais a mama sa Kiyarilaan den so manga dosa ngka o di na so kateroa on sa Mbowat ka na awidi ngka so dalagan ka na lalakaw ka den?
Pekiilay aken rekano a so Wata o Manosiya na aden a kapaar iyan sii sa doniya sa karilai niyan ko manga dosa. Na giyoto a pitero iyan ko mapaparalais a mama a
Teroon ko reka a mbowat ka! Awidi ngka so dalagan ka na baling ka den.
Na mimbowat sekaniyan na kinowa niyan den so dalagan iyan na lomiyalakaw sii ko kamamasaan iran langon. Na palaya siran den miyamemesa na biyantog iran so Allah a tig iran a Da tano den makailay sa miyanggolaola a ba datar ai a rowar sii!
Komiyasoy si Isa ko kilid a ranaw na tanto a madakel a taw a miyamanong on na piyangendao niyan siran.
Na sii ko kapeteros iyan lomalakaw na miyailay niyan si Libi a wata i Alpayo a moontod ko darpa a pepanekatan ko bowis. Pitero on i Isa a Pegonot ka raken. Na gomiyanat si Libi na miyonot on.
Da matey na sii ko kapekan i Isa roo ko walay i Libi na madakel a panenekat sa bowis ago manga baradosa a pepamagatoang ki Isa ago so manga sokbat iyan ka madakel a miyamanondog rekaniyan roo.
Na so manga goro ko Kitab a maaped ko manga Parisi na kagiya mailay iran si Isa a dii makipagatoang ko manga baradosa ago manga panenekat sa bowis na iniise iran ko manga sokbat iyan a Ino sekaniyan dii makipagatoang ko manga panenekat sa bowis ago manga baradosa?
Kagiya maneg ai i Isa na pitero iyan kiran a So manga pipiya i lawas na di iran kailangan so pamomolong ka so bo so pepanga sasakit. Kena a ba aya ko sii inisong na so katawaga ko ko manga oontol ka so manga baradosa.
Miyakaisa a gawii a dii popowasa so manga sokbat i Yahiya ago so manga Parisi na aden a manga taw a somiyong ki Isa na iniise iran on a Ino dii powasa so manga sokbat i Yahiya ago so manga sokbat o manga Parisi ogaid na so manga sokbat ka na di pepowasa?
Pitero kiran i Isa a Pepowasa bes so manga banto ko kakewing sii ko kaaped kiran pen o mangangaroma? Kena ka sii ko kipageepedaan kiran o mangangaroma na di siran makapepowasa.
Ogaid na maoma so manga gawii a kebelag kiran so mangangaroma na giyangkoto a gawii i kapepowasa iran.
Da a taw a ba niyan tepii so miyaronot a nditaren sa bago a dinis. Ka amay ka komengkeng so bago a dinis na kebelag ko miyaronot na baden keomani a kabeberat o nditaren.
Na da a taw a ba niyan tegoa so bago a arak ko miyaronot a pananagoay a kobal a ayam. Ka o nggolaolaa niyan ai na kebensi o arak so kobal na keolaan so arak ago kebinasa so pananagoay. Kena ka so bago a arak na sii tegoa ko bago a pananagoay.
Miyakaisa a Gawii a Idedeke na pegokit si Isa ko dii mbabasokan. Na sii ko kapelalakaw roo o manga sokbat iyan na miyangowa siran ko manga saway o bantad.
Na pitero o manga Parisi ki Isa a Ilaya ngka man ino iran dii nggolaolaa so da sa Kitab i ba nggolaolaa ko Gawii a Idedeke?
Somimbag si Isa a Ba niyo da mabatiya so pinggolaola o Daod ago so manga kaom iyan isako kareregenan siran ago pepanga aaor?
Somiyoled sekaniyan ko walay o Allah isako aya maporo a imam na si Abiyatar na komiyan ko paan a isasapaat ko Allah a da sa Kitab i ba kana o apiya antawaa ka so bo so manga imam i pekakan on na piyamegan iyan on pen so manga kaom iyan.
Na pitero kiran pen i Isa a So Gawii a Idedeke na inaden para ko kamapiyaan o manga taw kena a ba inaden so manga taw para ko kamapiyaan o Gawii a Idedeke.
Miyakaisa peman a somiyoled si Isa ko sinagoga na aden a mama on a kekampis a lima niyan.
Ndodoo mambo so manga taw a kabaya iran a midimanda iran si Isa na di ran dii simaan o ba niyan pakapiyaa angkoto a mama ko Gawii a Idedeke.
Na pitero i Isa ko sadir i lima a Song ka sii ko hadapan o kalangolangon.
Na iniise i Isa ko manga taw a Antonaa i sisii ko Kitab a penggolaolaan ko Gawii a Idedeke? So katabang o di na so kapakabinasa? So kapangoyag o di na so kapamono? Na ba siran den romerenek.
Liyayas iyan siran milay a pekerarangitan ago mararata a ginawa niyan sabap ko kategas iran i poso. Na pitero iyan ko mama a Betera ngka a lima ngka. Na biter iyan na miyakapiya den a lima niyan.
Na mililiyo roo somambot so manga Parisi na miyakipagopakat siran ko manga kaom i Dato Hirod o andamanaya i kambonoa iran ki Isa.
Miyawa roo si Isa ago so manga sokbat iyan na somiyong siran ko ranaw na tanto a madakel a taw a miyamanondog kiran a poon sa Galili Yodiya
Yarosalim Idomiya poon ko pagingedingedan sa sabala a lawasaig a Yordan ago poon ko manga inged a midadair ko manga siti a Tiro ago Sidon. Miyamanong siran rekaniyan ka miyaneg iran den so makapantag ko langon a di niyan dii nggolaolaan.
Na pitero i Isa ko manga sokbat iyan a tiyagari ran sekaniyan sa awang ka o ba baden magompit o madakel a taw.
Ka pepamagagaw rekaniyan mobay so pepanga sasakit kaan iran sekaniyan maseko ka madakel a piyamakapiya niyan.
Igira a pekeilay si Isa o kisosookan a saitan na penggepe siran ko hadapan iyan a ipekisek iran a Seka so Wata o Allah!
Ogaid na liyalangan iyan siran sa di iran petetaroa o antawaa sekaniyan.
Oriyan oto na tomiyakedeg si Isa ko bobongan na tiyawag iyan so manga taw a kebayaan iyan na somiyong siran on.
Na miyamili sekaniyan sa sapolo ago dowa kataw  kaan iyan siran mipagepeda ago an iyan mapanonogo a mamakapangosiyat
Ago an iyan siran kabegi sa kapaar sa kapakaliyowa ko manga saitan ko kisosookan.
Giyai so sapolo ago dowa a piyamili iyan si Simon 
Si Santiyago a wata i Sibidi ago si Yahiya a pagari i Santiyago 
Si Andriyo si Pilipi si Bartolomiyo si Matiyo si Tomas si Santiyago a wata i Alpayo si Tadiyos si Simon a mala i paninindeg
Ago si Yodas Iskariyot a aya tominipo ki Isa.
Kagiya maling si Isa na madakel a manga taw a mitimotimo on peroman sa apiya so kapekakan iran ago so manga sokbat iyan na di siran on pekaparo.
Kagiya katokawan ai o pamiliya iyan na siyongowan iran sekaniyan kaan iran mipaar ka pitero iran a Pembetengen sekaniyan!
So mambo so manga goro ko Kitab a miyamakaoma roo a poon sa Yarosalim na pitero iran a Sosookan sekaniyan a Iblis! Pepakaliyon iyan so manga saitan ko kisosookan a nggolalan ko kapaar o dato o manga saitan.
Sabap sii na piyakaobay siran i Isa na piyanotol iyan kiran angkai a bayambayanan Andamanaya i kapekaliyowa o Iblis ko manga saitan?
O maooparik so isa a ndatoan a pepamagonaya tidawa so manga taw ron na di kemboway angkoto a ndatoan.
Na o maooparik so isa ka walay a mamagonaya siran sosopaka na kebinasa angkoto a isa ka walay.
Na o somosopak so Iblis ko manga saitan ago miyakambagiay so ndatoan iyan na di sekaniyan tetas na aden a sendadan iyan.
Da a ba pekasoled ko walay o mabager a mama a makapanekew ko manga tamok iyan o di niyan daan a mapatong so mabager a mama na go niyan bo mapanekew so langon taman ko walay niyan.
Teroon ko rekano a mataan den a kerilaan so manga taw ko langon a dosa iran ago so langon a ipekaito a matero iran.
Miyangendao peroman si Isa sii ko kilid a ranaw na sabap sa mitimotimo on so tanto a madakel a taw na miyageda sekaniyan sa awang sii sa ranaw na miyontod on na so langon o madakel a taw na kititindeg ko ipameted sa kilid a ranaw.
Madakel a inipamangendao niyan kiran a piyakaokit sa bayambayanan. Sii ko kapepangendao niyan na tig iyan a
Pamakinega niyo ai! Somiyong so taribasok ko lopa iyan ka seod.
Sii ko kipepiriken iyan ko oniin na sii minisogat so ped on ko lalan na miyakaoma so manga papanok na piyanoka iran.
So ped ko oniin na sii minisogat ko saliwaton a lopa a maito a bote on na magaan a kiyalonaw niyan ka kena a ba madalem a bote on.
Kagiya miporo a alongan na kiyarantian so pamomolan na sabap sa da makambekaw piyapiya na miyalayon.
So ped ko oniin na sii minisogat ko manga soroken a otan na mito so otan na kiyatanongan iyan so pamomolan na da makaonga.
Ogaid na so sabagi ko oniin na sii minisogat ko masibokar a lopa na miyonga. Milolonaw ai ago miyamakalala na kiyaragonan so ped on sa tetelopolo so ped on na ndenempolo ago so pen so ped na mbabagatos.
Na pitero pen i Isa a So aden a tangila niyan a ipemakineg iyan na pamakineg baden!
Kagiya mawa roo so madakel a taw na so manga ped i Isa a rakes o sapolo ago dowa a sokbat na iniise iran o antonaa i maana o bayambayanan.
Na pitero iyan kiran a Kiyabegan kano sa kaketokawi ko miyapagma gowani makapantag ko Ndatoan o Allah. Ogaid na so ped a taw sa liyo na pepakaokiten ko manga bayambayanan so langon a di aken kiran dii teroon.
Aya sabap iyan na an siran makapangilailay ago makapangilailay peparoman a di siran bo pekakilala ago an siran makapamakineg ago makapamakineg peparoman a di siran bo pekasabot ka o di giyoto na o ba siran baden teklid na go siran bo karilai. 
Na pitero kiran pen i Isa a Ba niyo da sabota angkai a bayambayanan? O da na andamanaya den i kakesabota niyo ko apiya antonaa bayambayanan?
So taribasok na ipeseod iyan so katero o Allah.
So ped ko manga taw na datar o oniin a minipirik ko lalan a kiyasaodan ko katero. Ka sii den ko kapemakinega iran on na pekaoma so Iblis ka pagagaon iyan so katero a inisaod ko poso ran.
So ped pen a taw na datar o oniin a minipirik ko saliwaton a lopa. Ka amay ka pemakinegen iran so katero na sarta den a terimaan iran a mabababaya siran.
Ogaid na di ini makapembekaw ko poso iran na di tetas. Ka amay ka makatalingoma so karomasayan o di na kasatroan sabap ko katero na sarta a telikodan iran.
So pen so ped a taw na datar o oniin a minipirik ko soroken a otan. Pepamakinegen iran so katero
Ogaid na so manga awid a akal mipantag ko kapepaginetaw iran ago so kikasosoaten iran ko manga tamok ago so manga kabaya ko ped a manga nganin na ketago sa ginawa iran na pekatanong ko katero na di den pekaonga.
Ogaid na aden a ped a taw a datar o oniin a inisaod ko masibokar a lopa. Pepamakinegen iran so katero na peterimaan iran na pemangonga siran sa tetelopolo o di na ndenempolo o di na mbabagatos.
Pitero kiran pen i Isa a Ba ino niyo tentemi so palitaan kaan iyo mitapok ko didalem a asada o di na sii ko didalem a katri? Kena ka imbatog iyo sa poro.
So langon a isosolen na kipayag bo ago so langon a pageemaan na kerinayag.
So aden a tangila niyan a ipemakineg iyan na pemakineg baden!
Na pitero iyan pen a Tagoa niyo sa ginawa niyo so pekeneg iyo. Saden sa kala a ipembegay niyo na aya kala a imbegay rekano na pagomanan pen sii rekano.
Ka so aden a rek iyan na kebegan pen ogaid na so da a rek iyan na apiya so maito bo a rek iyan na kowaan on.
Pitero iyan pen a So Ndatoan o Allah na kiibarat ko mama a minirik sa oniin ko lopa.
Na gagawii daondaw apiya sii ko kapepekatorog iyan o di na kapepekanaw na pelonaw so oniin ago pepakala a di niyan katawan o andamanaya i kapegto iyan.
So bo so bote i miyakato ko pamomolan a aya keona na so reti na seromanan na so onga na seromanan na miyakatoa den.
Anda den i kapakatoa niyan na nggaraben iyan ka riyaot so kaperagona on.
Pitero iyan pen a Antonaa i mapetero tano a datar o Ndatoan o Allah ago antonaa i bayambayanan a keibaratan tano ron?
Datar o oniin a mostard a aya lebi a maito ko langon a oniin a pepamolaan ko lopa.
Ogaid na amay ka mapamola na meto ago pembaloy a lebi a mala ko langon a pamomolan. Na kagiya pesepasapak sa manga ala na makapeselag so manga papanok ko kasisirongan on.
Madakel a datar ai a manga bayambayanan a pegosaren i Isa ko kipepangendaon iyan ko manga taw ko katero o Allah sa taman sa kakesabota iran on.
Da den a ba niyan kiran pitero a ba da makaokit sa bayambayanan ogaid na igira a aya niyan bo ped so manga sokbat iyan na pegosain iyan kiran so langon taman.
Kagiya magabi den sangkoto a gawii na pitero i Isa ko manga sokbat iyan a Romipag tano ko ranaw.
Miyakaoma siran ko sabala a ranaw roo ko inged o manga Girasin.
Na sii den ko kiyatepad i Isa ko awang na inalaw sekaniyan o mama a sosookan a saitan a miyakapoon ko manga koba
A ron mababaling. Da a ba rekaniyan pekapatong apiya rantayan pen
Ka omanoman den a pepatongen a manga ai niyan ago giya lima niyan ogaid na pekeredot iyan baden so manga rantay ago pekepotol iyan pen so potaw ko ai niyan na da a taw a ba on pekapeges.
Gagawii daondaw na di sekaniyan dii magenebeneb ko manga kobor ago sii ko manga bobongan a lalayon pekisek ago pekerosen iyan a ator a lawas iyan.
Kagiya mailay niyan si Isa a mawatan pen na piyalalagoy niyan na siyododan iyan
Na inilalis iyan sa matanog a Hey Isa a Wata o Allah a Lebi a Maporo antonaa i pagangin ka raken? Sepa ka ko Allah sa di ako ngka perasain!
Ka di ron dii teroon i Isa a Hey saitan liyo ka sangkanan a mama!
Na iniise i Isa a Antawaa i ngaran ka? Aya ngaran aken na Sagorompong a tig iyan ka madakel kami.
Na piyangni niyan sebenar ki Isa a di niyan siran pekaawaan sangkoto a darpa.
Kapapantagan oto a mala a talon a manga baboy a pepangangan roo ko silid a bobongan.
Na miyangangampedian so manga saitan ki Isa a tig iran a Pakasonga kami ngka sangkoto a manga baboy kaan ami kapamanooki.
Na miniyog si Isa na mililiyo so manga saitan ko mama a sarta a miyamanook ko manga baboy. Na so langon angkoto a manga baboy a manga dowa nggibo na minggagaan siran malalagoy na miyanga oolog ko pampang o ranaw na palaya siran den miyanga aled.
So kitatagikor ko manga baboy na miyalalagoy siran na piyamanotol iran ai sii ko siti ago sii ko dii pagonayonayan. Na miyamanong roo so manga taw kaan iran mapariksa o antonaa i miyanggolaola.
Kagiya makaoma siran ki Isa na miyailay iran roo so mama a sosookan gowani a madakel a saitan a moontod roo a makandiditar ago matatanor a pikir iyan na miyanga alek siran.
Siran oto a miyakailay ron na piyamanotol iran ko ped so kiyaokitan angkoto a sosookan ago so manga baboy.
Kagiya maneg iran ai inakol ki Isa a awa ko inged iran.
Sii ko kapageda iyan ko awang na piyangni ron o sosookan gowani a makaonot on.
Ogaid na da miyog si Isa ka tig iyan a Baling ka ko manga tonganay ngka na teroa ngka kiran o ay kala a miniogop reka o Kadnan ago so kinikapediin iyan reka.
Na lomiyalakaw so mama a pepakalangkapen iyan so inikidia on i Isa sii ko Sapolo a manga Siti na tanto a miyamemesa so langon a miyakaneg on.
Kagiya romipag peroman si Isa ko ranaw a mida ko awang na tanto a madakel a taw a mitimotimo rekaniyan sii ko kasisii niyan pen ko kilid a ranaw.
Na miyakaoma roo so isa a olowan sa sinagoga a aya ngaran iyan na si Yairos. Kagiya mailay niyan si Isa na somiyodiyod sekaniyan ko hadapan iyan
Na miyangangampedian on a tig iyan a So maito a wata aken a babay na pakapapatain. Kapedipedi ka bo na onot ka raken na dapeneten ka on a manga lima ngka kaan makapiya ago pekeoyag.
Na miyonot on si Isa na tanto a madakel a taw a miyamangonot rekaniyan mambo a makarorompir siran on.
Aden a babay a lomolook kiran a lalayon den perogoan ko miyakasapolo ago dowa ragon.
Tanto sekaniyan a miyarasay ko kapembolongi ron o madakel a pamomolong na miyanggasto niyan langon so tamok iyan ogaid na da mapinda so sakit iyan ka baden kiyalonsanan.
Somiyong sekaniyan ki Isa ka miyaneg iyan den so totolan on. Na sii sekaniyan miyokit ko madakel a taw ko katatalikodan i Isa na siko iyan so nditaren iyan
Ka miyatero iyan sa ginawa niyan a Asar a maseko aken apiya so bo so nditaren iyan na pekapiya ako den.
Na sakotika den a gominek so kapendogayas o rogo iyan na miyagedam iyan a miyada ko lawas iyan so paniyakit.
Na sagogona a katawan den i Isa a aden a kabatowa a lominiyo ron na dominingil sekaniyan a makalolook ko madakel a taw na iniise iyan a Antawaa i somiko ko nditaren aken?
Somimbag so manga sokbat iyan a Pekeilay ngka angkai a madakel a taw a makarorompir reka na ino ngka pagiseen o antawaa i somiko reka?
Ogaid na miyangilailay si Isa ko melilibeta on sa kaperiksaa niyan o antawaa i minggolaola sii.
Na so babay a katawan iyan i miyaolaola rekaniyan na miyobay ki Isa a tatabaden sa kalek na somiyodiyod rekaniyan na piyanotol iyan on so benar makapantag ko pinggolaola niyan.
Na pitero on i Isa a Wata aken a babay so paratiyaya ngka na aya ngka inipakapiya. Baling ka a makalilintad a ginawa ngka a kiyadaan ka sa paniyakit.
Sii ko di niyan pen dii katero na aden a miyamakaoma a poon ko walay o Yairos a olowan sa sinagoga na pitero iran on a Miyatay so wata a ka. Ino ngka pen dii semoka so Goro?
Na man den da maneg i Isa so pitero iran na tig iyan ko olowan a Di ka pekelek. Ba ka den paratiyaya.
Ipoon roo den na da a ba niyan piyakaonot a rowar ki Pidro ago si Santiyago ago si Yahiya a pagari i Santiyago.
Kagiya makaoma siran ko walay o olowan sa sinagoga na miyailay i Isa so magogorigaw a manga taw a dii nggogoraok ago dii ndidiyagaw sa matanog.
Somiyoled sekaniyan na pitero iyan kiran a Ino kano pekegorigaw ago dii nggogoraok? Da matay so wata ka totorogen baden.
Na ba iran den inikekala si Isa. Mandiyadi na palaya iyan siran piyakaliyo na piyakaonot iyan so ama o wata ago so ina iyan ago so manga sokbat a ped iyan na somiyoled siran ko katatagoan ko wata.
Na kiyapetan iyan so lima o wata na pitero iyan on a Talita kom .
Inawaan i Isa angkoto a darpa na komiyasoy ko inged iyan a oonotan o manga sokbat iyan.
Kagiya raoten so Gawii a Idedeke na miyangendao sekaniyan sii ko sinagoga. Miyamemesa so madakel a miyamakaneg rekaniyan a tig iran a Anda langon ai miyakowa a mama ini? Antona ini a kaongangen a minibegay ron? Andamanaya i di niyan dii kanggolaolaa sangkai a manga ala i kabatowa a galebek?
Ba kena a sekaniyan so panday sa kayo a wata i Mariyam ago pagari i Santiyago si Yosis si Yoda ago si Simon? Ba kena a sii rektano kibabaling so manga babay niyan? Na da iran tarimaa si Isa.
Na pitero iyan kiran a So nabi na seselaan o langon o manga taw a rowar ko manga taw sii ko inged iyan ago sii ko manga tonganay niyan ago sii ko walay niyan.
Na da a mala i kabatowa a galebek a ba niyan roo manggolaola liyo ko kinidapeneten iyan ko lima niyan ko maito a pepanga sasakit a piyamakapiya niyan.
Na miyamemesa sekaniyan ko da iran kaparatiyaya. Oriyan oto na lomiyalakaw si Isa ko melilibeta roo a manga inged a pepamangendao.
Na linimod iyan so sapolo ago dowa a sokbat na piyakalalakaw niyan siran a kangginadowa. Bigan iyan siran sa kapaar ko manga saitan
Na inisogo iyan kiran a da a ba iran pagawidi ko kapelalakaw iran a rowar ko teken da a pangenengken da a pontir ago da a pirak ko bolosan iran.
Pitero iyan a petalompa siran ogaid na di siran pagawid sa ped a bangkala a liyo bo ko sosoloten iran.
Tig iyan pen a Saden sa walay a kebolosan iyo na roo kano bo kakaden taman sa awaan iyo angkoto a inged.
O aden a inged a so manga taw ron na di rekano terima o di na pemakineg na amay ka pagawaan iyo na popoga niyo so bayanek ko ai niyo sa kapelalangi niyo kiran.
Na lomiyalakaw siran a ipepangosiyat iran ko manga taw a panalikodi iran so manga dosa iran.
Madakel a saitan a piyamakaliyo iran ko kisosookan ago madakel a pepanga sasakit a pilalanaan iran na piyamakapiya iran siran.
So Dato Hirod na miyaneg iyan so di ran dii nggolaolaan ka miyakalangkap den so totolan ki Isa. So ped ko manga taw na tig iran a Sekaniyan si Yahiya a Pananalawat a miyaoyag a poon ko miyamatay na giyanan i sabap a mapenggolaola niyan so manga ala i kabatowa a galebek.
Ogaid na tig o manga ped a Sekaniyan si Iliyas na so pen so ped na tig iran a Nabi sekaniyan a datar o isa ko miyanga oona a nabi.
Ogaid na kagiya maneg ai i Hirod na tig iyan a Sekaniyan si Yahiya a piyakipotaan aken sa olo a miyaoyag bo!
Ka da pen ai matey na piyakidakep i Hirod si Yahiya na piyakikalaboso niyan sabap ki Hirodiyas a karoma o pagari i Hirod a si Pilipi. Ka si Hirod na miyakapangaroma ki Hirodiyas
Na lalayon dii teroon i Yahiya ki Hirod a Sombang reka o ba ngka pangaromaa so ipag ka.
Sabap roo na pepamagitaan i Hirodiyas si Yahiya na kebayaan iyan makibono ogaid na di niyan ai kegaga
Ka pelindingen sekaniyan i Hirod. Ipekelek iyan si Yahiya ka katawan iyan a maontol ago soti sekaniyan a mama. Oman iyan maneg si Yahiya na masosa a pamikiran iyan ogaid na pekebabayaan iyan mamakineg.
Da matey na aden a kiyapakaparo i Hirodiyas sa katomana niyan ko kabaya iyan sii ko gawii a kiyaselaselaa ko kinimbawataan ki Hirod. Pipakaradiyaanan iyan so manga poporo a sanasanaan ko gobirno ago so manga olowan o manga sondaro ago so manga barabangensa a mama roo sa Galili.
Kagiya somoled roo so wata i Hirodiyas a babay a misayaw na miyanga babaya si Hirod ago so manga biyantowan iyan. Na pitero o Dato ko raga a Pangniya ngka raken so apiya antonaa i kebayaan ka ka imbegay aken reka.
Na misepa sekaniyan a tig iyan a Apiya antonaa i pengnin ka apiya so sabagi ko ndatoan aken na imbegay aken reka.
Na lominiyo so raga na iniise iyan ki ina iyan a Antonaa i pengnin aken? So olo i Yahiya a Pananalawat a inisembag iyan.
Na sarta a minggagaan komasoy so raga ki Hirod na miyangni ron a Aya kabaya aken na began ka raken imanto den so olo i Yahiya a Pananalawat a matatangel sa talam.
Kagiya maneg ai o Dato na tanto a mikerata a ginawa niyan. Ogaid na di niyan kebayaan i ba sekaniyan makanda sabap ko minisepa iyan ko kamamasaan o manga banto.
Kagiya ka maoto na sagogona den a siyogo iyan so isa ko manga gordiya niyan sa kowaan iyan so olo i Yahiya. Na somiyong sekaniyan ko kalaboso na piyotaan iyan sa olo si Yahiya.
Na inowit iyan so olo niyan a matatangel sa talam na inibegay niyan ko raga na inibegay o raga ki ina iyan.
Kagiya katokawan ai o manga sokbat i Yahiya na somiyong siran roo na kinowa iran so lawas iyan na inilebeng iran ko kobor.
So peman so manga siyogo i Isa na komiyasoy siran rekaniyan na piyanotol iran on so langon a miyanggolaola iran ago minipamangendao.
Na pitero iyan kiran a Onot kano raken ka somibay tano ko darpa a da a taw ron kaan kano ron pasin makadeke. Ka madakel a pepamakaoma ago di bo dii mbabaling sa apiya so kapekakan iran na di keparoan.
Na mida siran ko awang na somiyong siran ko tanaw a darpa a siran bo.
Ogaid na madakel a miyamakailay ko kiyaawa iran roo na miyakakilala kiran. Na miyalalagoy siran a sii pepamakapoon ko langon a melilibeta on a manga inged na miyaona siran pen makaoma ko pesongowan iran.
Sii ko kiyatepad i Isa ko awang a miyailay niyan so tanto a madakel a taw na inikapedi iyan siran ka datar siran o manga bilibili a da a ba on tomatagikor. Na pipoonan iyan siran mangendao sa madakel a manga nganin.
Kagiya magabi den na miyobay rekaniyan so manga sokbat iyan a tig iran a Mitataog ai a darpa na miyagabi den.
Pakalalakawa ngka angkai a manga taw kaan siran makasong ko melilibeta rektano a dii pagonayonayan ago manga inged an siran on makapamasa sa kekan iran.
Ogaid na pitero kiran i Isa a Sekano den i pamegay kiran sa kekan iran. Na pitero iran on a Na ba sekami i pakapemasaan ka sa paan a arga a dowa gatos a pelata a pirak a pekikan ami kiran?
Pira timan i paan iyo? a iniise iyan. Ikano roo na pariksaa niyo. Kagiya mapariksa iran na tig iran a Lima timan a paan ago dowa timan a seda.
Na inisogo iyan iran a pamakaontoden iran so langon angkoto a manga taw a pelompolompoken siran sii ko lombay a balili.
Milompolompok siran mamangontod sa mbabagatos ago ndilima polo.
Na kinowa i Isa so lima timan a paan ago dowa timan a seda na lomiyangag sekaniyan sa langit na miyanalamat. Na piyangopak iyan so paan na inipamegay niyan ko manga sokbat a ipemagana ko manga taw. So mambo so dowa timan a seda na pimbagibagi iyan kiran langon.
Na palaya siran den komiyan taman sa miyanga oosog.
Piyanimo o manga sokbat so miyasama ko manga paan ago manga seda na minipeno ko sapolo ago dowa a reban.
Mitimotimo ki Isa so manga Parisi ago so ped ko manga goro ko Kitab a miyamakapoon sa Yarosalim.
Na miyainengka iran a komiyan so ped ko manga sokbat iyan a di soti a lima iran ka da kaonabi ko okit a ipepangendao o manga Parisi.
Ka aya adat iran ago so langon a ped a Yahodi na di siran ken o di iran daan a kaonabi so manga lima iran ko osto a okit ka petomanen iran so taritib o manga pelokelokesen.
Na apiya antonaa nganin i pekipoon sa padian na di iran ken o di iran pen ai kaonabi. Madakel pen a manga taritib a initanan kiran a petomanen iran a lagid opama o osto a kapangonabi ko manga tagayan ago manga ladiya ago manga koden.
Kagiya ka maoto na giyangkai a manga Parisi ago manga goro ko Kitab na iniise iran ki Isa a Ino a so manga sokbat ka na di iran tomanen so taritib o manga pelokelokesen ka pekan siran a di soti a lima iran.
Somimbag si Isa a Benar so miyaalamat o Isayas makapantag rekano a dii mamagomanta a inisorat iyan a Giyangkai a manga taw na seselaan ako iran a nggolalan bo ko manga modol iran ogaid na mawatan raken so manga poso iran.
Ilang ba den a kapesimbaa iran raken na aya ipepamangendao iran a kitab kon o Allah na matag baden manga kokoman o manosiya.
Di niyo dii ndarainon so manga sogoan o Allah ka pesembian iyo baden sa manga taritib o manga taw.
Pitero kiran pen i Isa a Pipiyapiyaan iyo den tomalikod so manga sogoan o Allah kaan iyo matoman so manga taritib iyo.
Ka inisogo o Mosa a Pagadati ngka so ama a ka ago so ina a ka ago Apiya antawaa i ndaora ko ama iyan o di na ina iyan na kebono.
Ogaid na aya di niyo dii teroon na o teroa o mama ko ama iyan o di na ina a Saden sa rek aken a kepakay a kitabang aken reka na minisenggay den a pamemegayan ko Allah
Na di niyo den peparon a ba niyan kaogopi ko ama iyan o di na ina iyan.
Giyai i okit a kapepakadaa niyo ko kipantag o katero o Allah sabap ko taritib iyo a di niyo dii tetanana. Na madakel pen a datar ai a di niyo dii nggolaolaan.
Na piyamakaobay peroman i Isa so madakel a taw na pitero iyan kiran a Pamakineg kano langon na sabota niyo so peteroon ko.
Apiya antonaa i makaliliyo ko lawas o taw a pekasoled on na di rekaniyan pekasebo. Ka so pepekaliyo ko taw na aya on pepekasebo.
So aden a manga tangila niyan na pamakineg baden!
Kagiya somoled si Isa ko walay oriyan o kiyaawai niyan ko madakel a taw na iniise rekaniyan o manga sokbat iyan o antonaa i maana o bayambayanan.
Na pitero iyan a Da kano bes mambo makasabot? Ba niyo di sebota a saden sa pekasoled ko lawas o taw a poon sa liyo na di rekaniyan pekasebo?
Ka di ini pekasoled ko poso niyan ka pegokit sa tiyan na go bo peliyo ko lawas. Giyanan i kiyateroa i Isa sa sak so langon a pangenengken.
Tig iyan pen a So pepekaliyo ko taw na aya on pepekasebo
Ka pepekaliyo ron so manga rarata a pamikiran a madadalem ko poso o manga taw so kambarabowat maasiya kapamanekew kapamono
Kasebo kanapso kapanabasabap kapamagakal mitataralo a kababaya kariit kapagitowito katekabor ago kapelalalong.
Langon ai a kamarataan a pepekapoon ko soled o taw na aya on pepekasebo.
Miyawa roo si Isa na somiyong ko pagingedingedan a marani sa siti a Tiro. Somiyoled sekaniyan ko isa a walay na kabaya iyan a da a makatokaw o anda sekaniyan. Ogaid na da den makapagma
Ka so isa a babay a aden a wata iyan a babay a sosookan a saitan na miyaneg iyan a ndodoo sekaniyan. Na sarta den a somiyong sekaniyan ki Isa na somiyodiyod ko hadapan iyan.
Giyangkai a babay na kena a ba Yahodi ka taw sa inged a Ponisiya roo sa Siriya. Na piyangni niyan ki Isa a pakaliyon iyan so saitan ko wata iyan.
Na pitero iyan ko babay a Disomala a kapakakana ko mona ko manga wata ka di patot i ba kowaa so pangenengken o manga wata na ba itogen ko manga aso.
Somimbag so babay a Oway Sir ogaid na apiya so manga aso ko didalem o lamisaan na pepekakan man ko manga ropod ko paan o manga wata!
Na pitero on i Isa a Sabap sangkai a pitero o ka na song ka ko walay ngka ka lominiyo den so saitan ko wata a ka a babay.
Na miyaling sekaniyan na miyaoma niyan so wata iyan a miiga ko igaan a da on den so saitan.
Oriyan oto na inawaan i Isa a Tiro na miyokit sa Sidon ago tomiyaros ko Ranaw a Galili. Sii ko kapegokit iyan ko pagingedingedan a bebetowan sa Dikapolis
Na inowitan sekaniyan o manga taw sa mama a bengel ago amang na piyangni iran ki Isa a idapenet iyan on a lima niyan.
Inawat sekaniyan i Isa ko madakel a taw na inisisok iyan a manga tindoro iyan ko tangila o mama na go niyan bo dodai a tindoro iyan na iniseko iyan ko dila o mama.
Na lomiyangag si Isa sa langit na gomininawa sa madalem na pitero iyan ko mama a Ipepata!
Na sagogona a kiyalekaan so manga tangila niyan ago kiyabokaan so dila iyan na miyakabales tero.
Pisanaan siran langon i Isa sa di iran ai petataroa ko apiya antawaa ogaid na sa kapepanamari niyan kiran on sana na baden salebilebi a kapepakalangkapa iran on.
Sii sangkoto a manga gawii na mitimotimo peman ki Isa so tanto a madakel a taw. Na kagiya da den a kekan iran na piyakaobay niyan so manga sokbat na pitero iyan kiran a
Ipekepedi aken angkai a madakel a taw ka miyakatelo gawii a kiyatareg iran raken na da den a ba iran kekan imanto.
O pakabalinga ko siran a penga aaor na pelipadengan siran sa kapembaling iran ka so ped kiran na mawatan i poonan.
Na pitero rekaniyan o manga sokbat iyan a Anda i kekowaan o apiya antawaa sa paan sangkai a mitataog a kaden a petoon a pekikan sangkai a madakel a taw?
Pira timan i paan iyo? a iniise i Isa. Pito timan a inisembag iran.
Na siyogo iyan mamangontod sa lopa so madakel a taw. Na kinowa niyan so pito timan a paan na miyanalamat na piyangopak iyan ai na inipamegay niyan ko manga sokbat a ipemagana iran ko madakel a taw na piyamagana iran siran.
Aden mambo a maito a manga roroni a seda iran na kagiya makapanalamat na pitero iyan pen ko manga sokbat a ipemagana iran.
Na komiyan so manga taw taman sa miyanga oosog. Oriyan ai na piyanimo o manga sokbat so miyasama iran na minipeno ko pito timan a reban.
Manga pat nggibo a kadakel angkoto a manga taw. Na kagiya mapakabaling siran i Isa
Na miyageda sekaniyan ko awang a ped o manga sokbat iyan na somiyong siran sa inged a Dalmanota.
Somiyong ki Isa so ped ko manga Parisi na miyakindaowa siran on. Piyamangni iran a pakailain iyan siran sa nanao a poon sa kasorgaan ka petepengan iran sekaniyan.
Miyakaginawa si Isa sa madalem na pitero iyan a Ino mangaday pepamangni sa nanao so manga taw sangkai a masa? Teroon ko rekano a mataan den a da a ba kiran imbegay a nanao.
Na inawaan iyan siran na miyageda peman ko awang ka meripag siran ko ranaw.
Miyakalipat mawid so manga sokbat sa paan na sasatiman bo a paan iran sii ko awang.
Na tiyapaosan siran i Isa a tig iyan a Iktiyar kano na pananggilai niyo so tapay o manga Parisi ago so tapay i Hirod.
Katawan i Isa o antonaa i di ran dii mbibitiyaraiyan na iniise iyan kiran a Ino niyo dii ndadaowai a kada a paan iyo? Ba kano pen di pekasarino o di na pekasabot? Ba miyakategas so manga poso iyo?
Aden a mata niyo ba kano di pekailay? Aden a manga tangila niyo ba kano di pekaneg? Ba niyo di ketademi
So kiyapangopaka ko ko lima timan a paan a piyakikan ko lima nggibo a taw? Pira timan a reban i kiyapenoan ko sama iran a piyanimo iyo? Tig iran a Sapolo ago dowa.
So mambo so pito timan a paan a piyakikan ko pat nggibo a taw na pira timan a reban i kiyapenoan ko sama iran a piyanimo iyo? Tig iran a Pito timan.
Na pitero kiran i Isa a Ba kano pen di pekasabot?
Miyakaoma siran sa Bitsaida na inowitan o manga taw si Isa sa bota a mama na piyangni iran rekaniyan a sekoon iyan so bota.
Na kiyapetan i Isa a lima niyan na inowit iyan ko liyo o inged. Tiyopean iyan a manga mata o mama ago inidapenet iyan on a lima niyan na iniise iyan a Ba aden a pekeilay ngka?
Miyangilailay so mama na tig iyan a Pepekailay ako sa manga taw ogaid na maparaparas siran a manga kayo a dii ndadalakaw.
Na piparomanan i Isa a kinidapenet iyan a lima niyan ko mata o mama na miyangilailay sekaniyan sebenar na miyakanono den na miyakailay piyapiya ko langon taman.
Na piyakabaling i Isa a tig iyan a Di ka pagokit sangkai a siti.
Oriyan iyan na tomiyaros si Isa ago so manga sokbat iyan ko manga iito a inged a midadair sa siti a Kaisariya Pilipi. Sii ko kapelalakaw iran na iniise iyan ko manga sokbat iyan a Antawaa kon ako a kabasa o manga taw?
Inisembag iran a Seka kon si Yahiya a Pananalawat na dii tero so ped sa seka si Iliyas na so pen so ped na tig iran a isa ka ko manga nabi.
Na iniise kiran i Isa a Sekano antonaa i mapetero iyo o antawa ako? Somimbag si Pidro a tig iyan a Seka so Al Masih.
Na liyalangan iyan siran sa o ba iran petataroa ko apiya antawaa so makapantag rekaniyan.
Mandiyadi na pipoonan iyan kiran magosay a so Wata o Manosiya na disomala a madakel a ikerasay niyan na di terimaan o manga pelokelokesen ago manga poporo a imam ago manga goro ko Kitab na kebono sekaniyan na amay ka makatelo gawii na keoyag bo.
Giyogod iyan ai kiran na inisibay i Pidro si Isa na pimbongetan iyan.
Ogaid na dominingil si Isa na inilay niyan so manga sokbat iyan na pimbongetan iyan si Pidro a tig iyan a Awa ka raken Iblis ka so mapipikir ka na kena a ba poon ko Allah ka poon ko manosiya.
Na giyoto a piyamakaobay i Isa so madakel a taw ago so manga sokbat iyan na pitero iyan kiran a O aden a kebaya raken tomondog na disomala a itolak iyan a ginawa niyan ago posain iyan so kros iyan ago pegonot raken.
Ka apiya antawaa i kebayaan iyan somabet so kaoyagoyag iyan na pelagaan iyan baden. Ogaid na apiya antawaa i iperila iyan so kaoyagoyag iyan sabap raken ago so Mapiya a Totol na kesabet iyan.
O miyakowa o taw so dalem a doniya a sarta a miyalaga so niyawa niyan na antonaa i miyanggona niyan on?
Na antonaa i kibegay o taw a kiaon ko niyawa niyan?
Na pitero kiran pen i Isa a Teroon ko rekano a mataan den a aden a ped ko makadadarpa sii a kemasaan iran so Ndatoan o Allah a pekatalingoma a sarta o mala a kabatowa sa di iran pen kapatay.
Kagiya makanem den gawii na piyakaonot i Isa si Pidro si Santiyago ago si Yahiya na inowit iyan siran roo ko maporo a palaw sa da a ped iran. Na sii ko kapegilaya iran ki Isa na miyasalin sekaniyan den.
Miyabaloy so manga nditaren iyan a pesigay sa tanto a kiyapakapoti iyan a da a pamimipi ko doniya a ba niyan mapakapoti a datar oto.
Na miyamakiilay kiran si Iliyas ago si Mosa a dii makimbitiyarai ki Isa.
Gominiraw si Pidro a tig iyan ki Isa a Goro mapiya kagiya sisii tano. Magembaal kami sa telo a lawig a so isa on na para reka so isa na para ki Mosa ago so isa pen na para ki Iliyas.
Aya kiyateroa niyan sii na kagiya tanto siran a miyalek na da a katawan iyan i ba patot a mapetero iyan.
Na miyakagemaw a gabon na siyayapan iyan siran na aden a sowara a miyakapoon ko gabon a tig iyan a Giyai so pekebabayaan ko a Wata aken. Pamakinega niyo sekaniyan!
Na sarta den a miyangilailay siran ogaid na da a ped iran a ba iran miyailay a rowar ki Isa.
Sii ko kapetondagay ran ko palaw na pisana niyan kiran a di iran petataroa ko apiya antawaa so miyailay iran taman sa maoyag so Wata o Manosiya a poon ko miyamatay.
Sabap sii na piyagma iran ai ko ginawa iran ogaid na ipegise o oman i isa ko ped iyan o antonaa i maana o kakeoyag a poon ko miyamatay.
Na iniise iran ki Isa a Ino dii teroa o manga goro ko Kitab a keona makaoma si Iliyas a di so Al Masih?
Inisembag i Isa a Mataan den a pekaoma mona si Iliyas na petiyagaren iyan so langon taman. Na o giyanan na antonaa i maana o misosorat ko Kitab makapantag ko Wata o Manosiya a kerasay a tanto ago pesodiin?
Ogaid na teroon ko rekano a miyakaoma den si Iliyas na pinggolaola on o manga taw so langon a kabaya iran a so den so minisorat a makapantag on.
Kagiya maoma iran so ped ko manga sokbat na miyailay iran a lilibeten siran o madakel a taw a ped iran so manga goro ko Kitab a dii makindadaowa ko manga sokbat.
So den so kiyailaya o langon o manga taw ki Isa na tanto siran a miyamemesa na miyalalagoy siran on na siyalam iran.
Iniise kiran i Isa o antonaa i di ran dii ndadaowaiyan ago so manga sokbat.
Na somimbag so isa a taw ko malilimod a tig iyan a Goro inowit aken reka so wata aken a mama a sosookan a saitan a miyakabaloy rekaniyan a amang.
Igira a pepakapasangan sekaniyan o saitan na ipepapes iyan na pendidi so ngari iyan a dii makakiteb a manga ngipen iyan ago pepaninder sekaniyan. Piyangni aken ko manga sokbat ka a pakaliyowa iran so saitan na da iran magaga.
Na pitero kiran i Isa a Da a paratiyaya niyo a manga taw! Ay katey a disomala a kipageepedaan aken rekano? Ay katey a disomala a kapanginginsabari aken rekano? Wita niyo raken so wata.
Na inowit iran on so wata. Na kagiya mailay o saitan si Isa na sagogona den a piyakatataliya iyan a lawas o wata na minilampes sekaniyan ko lopa a dii tetambalilid ago pendidi a ngari iyan.
Iniise i Isa ko ama o wata a Ay kiyatey a kiyagedama niyan sii? Ipoon den ko kaito iyan pen a inisembag iyan
na omanoman den ipepapes sekaniyan o saitan ko apoy ago sii ko ig a pepanamaren iyan mono. O kegaga ngka na kapediin kami ngka na ogopi kami ngka.
Na tig i Isa a Ino ngka peteroa a O kegaga ngka? So langon taman na kegaga para ko taw a peparatiyaya.
Na sarta a pitero sebenar o ama o wata a Peparatiyaya ako. Ogopi ako ngka ko kapakadaa ko ko di aken kaperatiyaya!
Kagiya mailay i Isa a madakel a ped a manga taw a pepamakaoma a dii malalagoy na siyaparan iyan so saitan a Seka a bengel ago amang a saitan sogoon ko seka a liyo ka ko lawas iyan na di ka on den soled peroman!
Na kominisek so saitan na piyakatataliya iyan manamar so lawas o wata na lominiyo. Mimbaloy so paras o wata a datar o mait na pitero o kadakelan ko manga taw a Miyatay den.
Ogaid na kiyapetan i Isa so lima niyan na biyowat iyan na tominindeg so wata.
Kagiya somoled si Isa ko walay na iniise on o manga sokbat iyan sa da a ped iran a Ino ami da mapakaliyo so saitan?
Na pitero iyan kiran a Aya bo a kapakaliyowa sangkai a sasoson a saitan na nggolalan ko kapangangarapan.
Inawaan iran angkoto a darpa na miyokit siran sa Galili. Di kabaya i Isa o ba ana makatokaw o anda siran matatago
Ka kagiya pepamangendaon iyan so manga sokbat iyan. Pitero iyan kiran a So Wata o Manosiya na kepalad ko kapaar o manga taw na mbonoon iran na amay ka makatelo gawii na keoyag bo.
Ogaid na da iran sabota i maana angkoto a pitero iyan na ipekelek iran o ba iran on miise.
Miyakaoma siran sa Kapirnaom na kagiya makasoled siran den ko walay na iniise i Isa ko manga sokbat iyan a Antonaa i di niyo dii ndadaowaiyan ko kapelalakaw tano?
Ogaid na da siran sembag ka aya iran dii ndadaowaiyan ko kapelalakaw iran na antawaa i lebi kiran a mala.
Mandiyadi na miyontod si Isa na piyakaobay niyan so sapolo ago dowa a sokbat na pitero iyan a O aden a kebaya mona ko manga taw na disomala a pembaloy a keori ko langon iran ago matag pepanalagad ko kalangolangon iran.
Na kinowa niyan so isa a wata na piyakatindeg iyan ko look iran. Riyaben iyan so wata na pitero iyan kiran a
Apiya antawaa i terima sa isa sangkai a manga wata sii ko ingaran aken na saken i terimaan iyan. Na apiya antawaa i terima raken na kena a ba saken i terimaan iyan ka so somiyogo raken.
Pitero rekaniyan i Yahiya a Goro miyakailay kami sa mama a pepakaliyon iyan so manga saitan sii ko ingaran ka na tipengan ami somapar ka kena a ba tano sekaniyan ped.
Inawaan i Isa angkoto a darpa na somiyong sa inged a Yodiya na miyalepas iyan a lawasaig a Yordan. Na pitimoan sekaniyan peman o tanto a madakel a manga taw na piyangendao niyan siran ka aya niyan olaola.
Na aden a miyakaoma rekaniyan a manga Parisi ka tepengan iran. Iniise iran on a Ba sisii ko Kitab i ba kendai o mama so karoma niyan?
Antonaa i inisogo rekano o Mosa? a inisembag iyan.
Pitero iran a Iniiyog o Mosa a makapesorat so mama sa kapasadan ko kapakimbelag ko karoma niyan na go niyan bo mapekaawa.
Na pitero kiran i Isa a Inisorat rekano o Mosa angkai a sogoan sabap ko kategas iyo i poso.
Ogaid na sii sa poonan isako kiyaadena ko doniya na inaden o Allah so manosiya a mama ago babay.
Sabap sii na magawa so mama ki ama iyan ago ina iyan na makipetepi ko karoma niyan
Na siran a dowa na keisaisa. Kagiya ka maoto na kena den a ba siran madodowa ka maiisaisa.
Sabap sii na di pakapembelaga o manosiya so piyakatepi o Allah.
Kagiya somoled siran peman ko walay na inisean o manga sokbat si Isa makapantag sii.
Na inisembag iyan a Apiya antawaa mama i makipembelag ko karoma niyan ago mangaroma sa ped a babay na miyakasina sekaniyan ago miyakandosa ko miyaona a karoma niyan.
Na o so babay na makipembelag ko karoma niyan ago makipangaroma sa ped a mama na miyakasina mambo.
Aden a manga taw a pepamangowitan iran si Isa sa manga wata kaan iyan siran maseko ogaid na pimbobongetan siran o manga sokbat.
Kagiya mailay ai i Isa na inotegan sekaniyan na pitero iyan kiran a Pakasonga niyo raken so manga wata. Di niyo siran pesepari ka so Ndatoan o Allah na rek o datar iran a manga taw.
Teroon ko rekano a mataan den a apiya antawaa i di niyan terimaan so Ndatoan o Allah a datar o katerimaa on o wata na di on den pekasoled.
Na piraraben iyan angkoto a manga wata na riyakmatan iyan siran a ipepanapenet iyan kiran a manga lima niyan.
Sii ko kangganat i Isa ka melalakaw na miyalalagoy ron so isa a mama na somiyodiyod ko hadapan iyan na iniise iyan a Goro a mapiya antonaa i disomala a penggolaolaan ko kaan aken makewali so kaoyagoyag a da a kaposan iyan?
Na pitero on i Isa a Ino ako ngka mbetowi sa mapiya? Da a ba mapiya a rowar ko Allah.
Katawan ka so manga sogoan o Kitab Di ka pemono di ka pesebo di ka pemanekew di ka pemokeg di ka pengasab pagadati ngka si ama a ka ago si ina a ka. 
Tig o mama a Goro langon angkai a sogoan na petomanen aken ipoon den ko kawawatai raken.
Na inilay sekaniyan i Isa na kiyababayaan iyan. Satiman bo a disomala a penggolaolaan ka. a tig iyan. Baling ka na pesaa ngka so langon a tamok ka na pamegi ngka sa pirak so manga miskin na kebegan ka sa kakawasaan roo sa kasorgaan. Oriyan oto na kasoy ka na pegonot ka raken.
Kagiya maneg ai o mama na miyakarimeng a paras iyan. Na miyawa roo a mararata a ginawa niyan ka tanto den a mala i tamok.
Si Isa na liyayas iyan milay so manga sokbat iyan na pitero iyan kiran a Tanto a maregen a kapekasoled o kitatamoken ko Ndatoan o Allah!
Na inipamemesa o manga sokbat angkai a manga katero iyan na pitero kiran pen i Isa a Manga wata tanto a maregen a kapekasoled ko Ndatoan o Allah!
Lebi a malebod a kapegokit o onta ko peso o ragom a di so kapekasoled o kawasa ko Ndatoan o AIlah.
Na tanto siran a miyamemesa na iniise o oman i isa ko ped iyan a O giyanan na antawaa bes i kesabet?
Tintengan siran i Isa na pitero iyan a Di ini kegaga o manosiya ogaid na kegaga o Allah ka so langon taman na palaya den kegaga o Allah.
Na pitero rekaniyan i Pidro a Ilaya ngka man ka tiyalikodan ami so langon taman kaan kami reka makaonot.
Teroon ko rekano a mataan den a tig i Isa a apiya antawaa i tomiyalikod ko walay niyan o di na so manga pagari niyan a mama o di na babay o di na so ina iyan o di na so ama iyan o di na so manga wata iyan o di na so lopa iyan sabap raken ago so Mapiya a Totol
Na pekatarima sekaniyan sa masa imanto sa magatos takep ko manga walay manga pagari a mama ago babay manga ina manga wata ago manga lopa a rakes o manga kasatroan. Na sii ko maori a alongan na kebegan siran sa kaoyagoyag a da a kaposan iyan.
Ogaid na madakel a maoona imanto a keori bo na madakel a maoori imanto a keona bo.
Pelalakaw siran ko lalan a isong sa Yarosalim na moona kiran si Isa. Pepamemesa so manga sokbat na pepanga aalek so manga tomotondog on. Na inisibay peman i Isa so sapolo ago dowa a sokbat na pitero iyan kiran o antonaa i keokitan iyan.
Pamakineg kano! a tig iyan. Pesong tano sa Yarosalim a ron kepalad so Wata o Manosiya ko manga poporo a imam ago manga goro ko Kitab na kisala iran on so kambonoa on. Peladen iran sekaniyan ko kena a ba manga Yahodi
Na pegitowitoon iran penodaan pemadasan ago mbonoon na amay ka makatelo gawii na keoyag sekaniyan bo.
Oriyan oto na miyobay ki Isa si Santiyago ago si Yahiya a manga wata i Sibidi a tig iran a Goro kebayaan ami a tomanen ka so pengnin ami reka.
Antonaa i kabaya iyo a ikidia ko rekano? a iniise iyan.
Inisembag iran a Amay ka pendato ka a kababantogan na pakaontoda ngka so isa rekami sa kawanan ka ago so isa sa diwang ka.
Di niyo katawan i pepangnin iyo. a tig i Isa. Ba kano pekainom ko tagayan a paginoman ko? Na ba kano kasalawati ko iselawat raken?
Inisembag iran a Kegaga mi anan. Na pitero kiran i Isa a Mataan a so tagayan a paginoman ko na paginoman iyo mambo ago so iselawat raken na iselawat rekano pen.
Ogaid na kena a ba saken i pemili o antawaa i magontod sa kawanan aken ago sa diwang aken. Ka aya pekaontoden roo na so siran oto a pitiyagaran on o Ama aken.
Kagiya katokawan ai o sapolo a ped a manga sokbat na inotegan siran ki Santiyago ago si Yahiya.
Na piyakaobay siran i Isa na pitero iyan kiran a Katawan iyo a so siran oto a bebetowan sa manga dato o manga nasiyon na pepangondatoan iran so manga pagtaw iran na so manga olowan iran na pepekapaar kiran.
Ogaid na kena a ba datar ai sii rekano. Ka apiya antawaa rekano i kebaya makala na disomala a pembaloy a pepanalagad rekano.
Ka apiya so Wata o Manosiya na aya inisong iyan sii na kena a ba so kapenalagadi ron ka so kapenalagadi niyan ko ped ago so kiperilaan iyan ko kaoyagoyag iyan a ipagaon ko madakel a taw.
Kagiya maneg iyan a giyoto bes si Isa a Taw sa Nasarit na miyananalo sekaniyan a Hey Isa a Wata o Daod kapediin ako ngka!
Na madakel a mimbonget rekaniyan a tig iran a Rerenek ka! Ogaid na miyanamar sekaniyan baden mananalo a Hey Wata o Daod kapediin ako ngka!
Na tomiyareg lomalakaw si Isa na tig iyan a Talowi niyo sekaniyan. Na tiyalowan iran so bota a mama a tig iran a Pakapipiyaa ngka a ginawa ngka! Tindeg ka ka petelowan ka niyan!
Na inipisi niyan so gerab iyan na tominikeras tomindeg na somiyong ki Isa.
Sii ko kapepekarani iran sa Yarosalim na miyakaoma siran sa Bitpagi ago giya Bitani a marani ko Palaw a Olibi. Na somiyogo si Isa sa dowa ko manga sokbat iyan
A tig iyan a Song kano sangkoto a inged a maoonaan tano na anda den i kapekasoled iyo ron na keilay niyo so isa a nati a kimar a iiket a da den kakodai. Bokaa niyo na wita niyo sii.
O aden a magise rekano o ino niyo anan penggolaolaa na teroa niyo a Aden a ikidia on o Kadnan na pekikasoy niyan sii bo sa di matey. 
Na lomiyalakaw siran na miyatoon iran so nati a kimar roo ko lalan a iiiket ko pintoan o walay. Na sii ko kapembokaa iran on
Na iniise o ped ko kititindeg roo a Ino niyo pembokaa angkanan a kimar?
Inisembag iran so pitero kiran i Isa na piyakalalakaw siran angkoto a manga taw.
Inowit iran so kimar ki Isa na iniampido iran on so manga gerab iran na mikoda on sekaniyan.
Na piyangayat o madakel a taw so manga gerab iran ko lalan a pagokitan iyan na piyanempas on o manga ped so manga ala a raon a piyamotol iran roo ko manga pangomaan.
So manga taw a pepangonaan ki Isa ago so pepamanondog on na ipepelalis iran a Podin so Allah! Rarakmatan so pepekaoma sii ko ingaran o Kadnan!
Rarakmatan so pekatalingoma a ndatoan o apo tano a so Daod! Podin roo sa pipeporoan a kasorgaan!
Na somiyoled si Isa sa Yarosalim na somiyong ko Timplo. Liyayas iyan milay so langon taman roo ogaid na kagiya miyagabi den na somiyong roo sa Bitani a oonotan o sapolo ago dowa a sokbat.
Kagiya mapita sii ko kapekesoy iran a poon sa Bitani na miyaor si Isa.
Na miyainengka iyan a aden a kayo a higos a marabong i raon roo ko malo mawatan. Na siyongowan iyan ka o ba ana matoon iyan on a onga. Kagiya maoma niyan na da a ba niyan on miyatoon ka so bo so raon iyan ka kena a ba mosim a ipemangonga o higos.
Na pitero iyan ko kayo a Da den a ba pekakan peroman ko onga ngka. Na miyaneg ai o manga sokbat iyan.
Kagiya makaoma siran sa Yarosalim na somiyoled si Isa ko Timplo na pipoonan iyan mamogaw so dii ndadagang ago dii mamamasaan roo ko Timplo. Pilelekeb iyan so manga lamisaan o dii sesambiay sa pirak ago so manga ontoda o dii pepasa sa manga marapatik.
Na da niyan pakaokita ko lamalama o Timplo so apiya antawaa a pegawid sa dagangan.
Na piyangosiyatan iyan angkoto a manga taw a tig iyan a Ba da misorat ko Kitab a tig o Allah a So Walay aken na mbetowan sa Walay a Pesimbaan para ko langon a taw? Ogaid na ba niyo den mbaloya a dii tepokan o manga tekew!
Kiyatokawan ai o manga poporo a imam ago so manga goro ko Kitab na mipoon siran mangiloba sa okit sa kambonoa iran ki Isa. Ogaid na ipekelek iran sekaniyan ka so langon o madakel a taw na pepamemesa siran ko ipepamangendao niyan.
Kagiya merimon den na lominiyo si Isa ago so manga sokbat sa siti.
Kagiya mapita sii ko kapelalakaw iran na miyailay iran so kayo a higos a mirayong den taman ko bekaw.
Kiyatademan i Pidro so pitero i Isa ko kayo na tig iyan a Goro ilaya ngka man ka so kayo a pisintaan ka na mirayong!
Na pitero kiran i Isa a Paratiyayaa niyo so Allah.
Teroon ko rekano a mataan den a apiya antawaa i teroon iyan sangkai a palaw a Awa ka san na roo ka sa ragat na o di sekaniyan pekedowadowai ko poso niyan ka peparatiyayaan iyan baden a mapenggolaola so pitero iyan na ketoman den para rekaniyan.
Kagiya ka maoto na teroon ko rekano a apiya antonaa i pengnin iyo sii ko kapepangangarapan iyo na paratiyayaa niyo a miyatarima iyo den na imbegay rekano den.
Miyakaoma siran peman sa Yarosalim na sii ko dii kandalakaw i Isa ko lamalama o Timplo na miyamangobay ron so manga poporo a imam ago manga goro ko Kitab ago manga pelokelokesen.
Na iniise iran on a Antonaa i kapaar ka sa di ngka sii dii kanggolaolaa? Na antawaa i migay reka sangkai a kapaar sa kapesowaa ngka sii?
Somimbag si Isa a Aden pasin a ipagise aken rekano na o kesembag ako niyo na peteroon ko rekano o antonaa i kapaar aken sa di aken sii dii kanggolaolaa.
So sangan i Yahiya sa kapepanalawat na ba poon ko Allah o di na poon ko manosiya? Sembaga ko niyo.
Na mindadaowaiya siran a tig iran a O teroa tano a poon ko Allah na keliden tano niyan mise a teroon iyan a O benar oto na ino niyo da paratiyayaa si Yahiya?
Ogaid na o teroa tano a poon ko manosiya na ipekelek tano o ba antonaa i ikidia rektano o madakel a taw ka tatarimaan iran langon a tito a nabi si Yahiya.
Mandiyadi na mipoon kiran manotol si Isa sa manga bayambayanan a tig iyan a Aden a mama a miyamola sa manga obas ko asinda niyan. Na inalad iyan ai na komiyalot sekaniyan sa ketagoan ko petemekan ko obas na mimbalay sa lantawa. Kagiya mapasad oto na piyagapin iyan so asinda ko manga ogopa na lomiyalakaw sa mawatan a inged.
Kagiya raoten so kaperagona on na siyogo iyan so isa a talasogoay niyan roo ko manga ogopa ka pekikowa niyan on so bagian iyan ko onga o pamomolan.
Ogaid na diyakep iran so talasogoay ago piyamadasan iran na piyakabaling iran sa da a ba niyan miyakowa.
Na somiyogo peroman so kirek sa salakaw a talasogoay na biyasal iran sa olo ago piyakakeyakaya iran.
Na somiyogo sekaniyan sa isa pen a talasogoay na biyono iran sekaniyan. Madakel pen a ped a siyogo iyan na so ped on na piyamadasan iran ago so pen so ped na piyamono iran.
Na sakataw pen a kesogo iyan a so pekebabayaan iyan a wata iyan a mama. Na moripori na siyogo iyan sekaniyan ka tig iyan a Pegadatan iran so wata aken.
Ogaid na tig o oman i isa a ogopa ko ped iyan a Sekaniyan so wata o kirek sii. Itano roo ka bonoon tano na kekowa tano angkai a asinda!
Na diyakep iran sekaniyan ago biyono iran na inilebad iran ko liyo o asinda.
Na antonaa den i penggolaolaan o kirek ko asinda? Songowan iyan angkoto a manga ogopa na pemonoon iyan siran na pegapinen iyan so asinda ko salakaw a manga taw.
Ba niyo da mabatiya angkai a misosorat ko Kitab a So ator a inisili o manga panday sa walay na miyabaloy a aya kaoonayan ko kaoontodan o walay.
Pinggolaola ini o Kadnan na sayana rektano a piyakamemesa?
Kagiya maneg ai angkoto a manga olowan na kebayaan iran domakep si Isa ka siyabot iran a siran i piyakailatan iyan ko bayambayanan ogaid na ipekelek iran so madakel a taw. Sabap roo na inawaan iran si Isa na lomiyalakaw.
Da matey na siyogo iran ki Isa so ped ko manga Parisi ago manga kaom i Dato Hirod kaan iran mapakatero sa midimanda on.
Kagiya makaoma siran na tig iran a Goro katawan ami a maontol ka a mama a da a taw a ba ngka peramigi ka di ngka tegoon sa ginawa ngka so kapakanggegerar o taw na tito a benar so ipepangendao ngka makapantag ko lalan ko Allah. Na teroa ngka rekami ba sisii ko Kitab o ba tano pembayadi so bowis ko Solotan sa Roma o di na di den? Mbayadan tano o di?
Ogaid na katawan i Isa so kapemagomanta iran na iniise iyan a Ino ako niyo petepengi? Witi ako niyo sa pelata a pirak ka ilain aken.
Na inowit iran on so pelata na iniise iyan a Antawaa ini kiparas ago ngaran a mitotombok sii? Tig iran a So Solotan sa Roma.
Na pitero kiran i Isa a Began iyo ko Solotan so kak o Solotan na began iyo ko Allah so kak o Allah. Na miyamemesa siran ko inisembag iyan.
Somiyong ki Isa so ped ko manga Sadosi a di pemaratiyaya i ba keoyag so miyamatay. Na pitero iran on a
Goro inisorat rektano o Mosa a O petay so mama a aden a miniganat iyan a karoma niyan ogaid na da a wata iyan na so pagari o miyatay na disomala a pengaromaan iyan so balo kaan siran makambawata sa kebabadan ko miyatay.
Na aden a pito kataw a mama a magariyari na miyakapangaroma so kaka on na miyatay a da a bowad iyan.
So tomalondog on na piyangaroma niyan so balo na miyatay peman so mama a da on makabowad. Giyai mambo i kiyaokitan o ikatelo
Na iniraot ko ikapito. Palaya siran den miyatay a da den a miyabowad iran. Oriyan iyan na miyatay so babay.
Na sii ko alongan a penga ooyag so miyamatay na antawaa i kikaroma rekaniyan ka langon angkoto a pito kataw na miyakapangaroma on?
Tig i Isa a Mariribat kano den ka di niyo katawan so manga ndao o Kitab o di na so kabatowa o Allah.
Ka amay ka manga ooyag so miyamatay na kedatar siran o manga malaikat sa kasorgaan ka di den makapetepitapi so manga mama ago manga babay.
Na kagiya Tohan iran sekaniyan na aya maana ini na oyagoyag siran pen apiya miyamatay. Tanto kano a mariribat!
Ndodoo so isa ko manga goro ko Kitab a miyakaneg sa di ran dii kandadaowai. Na kagiya mainengka iyan a mapiya so inisembag kiran i Isa na iniise iyan on a Antonaa sogoan i lebi a mala i kipantag ko langon a sogoan?
Inisembag i Isa a Giyai i Lebi a mala i kipantag Pamakineg kano a manga taw sa Israil so Kadnan a Tohan tano na isaisa a Kadnan
Na kababayai ngka so Kadnan a Tohan ka sa iklas ko poso o ka go iklas ko niyawa ngka go iklas ko iman ka go iklas ko bager ka.
So ikadowa a sogoan na giyai Kababayai ngka so siringan ka a datar a ginawa ngka. Da a ped a sogoan a ba lebi pen a mala i kipantag a di giyangkai a dowa.
Tig o goro ko Kitab a Mapiya oto Goro! Benar so pitero o ka a isaisa a Tohan ago da den a rimbang iyan
Na so kapekebabayai ron sa iklas ko poso ago iklas ko pamikiran ago iklas ko bager ago so kapekebabayai o taw ko siringan iyan a datar a ginawa niyan na lebi a mala i kipantag a di so langon a petotongen a manga korban ago ped a soasoat a ipesepaat ko Allah.
Sii ko kapegawa i Isa ko Timplo na pitero on o isa a sokbat iyan a Ilaya ngka Goro angkai a manga ala a ator ago manga walay a mapiya a pegilain!
Tig i Isa a Pegilain ka bes angkai a manga ala a walay? Na da den a satiman bo a ator sii a ba kibagak ko kabebetadan on ka penga gegeba ini langon.
Sii ko kaoontod i Isa sii ko Palaw a Olibi a masasakeb iyan so Timplo na si Pidro si Santiyago si Yahiya ago si Andriyo na inisean iran sekaniyan sa da a ped iran a
Teroa ngka rekami o anda i kapenggolaola ini ago antonaa i toos sa kakitoman o langon a pitero o ka?
Pitero kiran i Isa a Iktiyari niyo o ba kano masaliba o apiya antawaa.
Madakel a pemakaoma a pegingaranen iran so ngaran aken a peteroon iran a Saken so Al Masih na madakel a manga taw a penga sesaliba iran.
Amay ka maneg iyo so makapantag ko dii katidawa ago so manga totolan ko manga katidawa na di kano kelek ka disomala a mapenggolaola ini ogaid na kena a ba aya maana niyan na aya den kaposan
Ka makipetidawa so isa a nasiyon ko salakaw a nasiyon na makipetidawa so isa a ndatoan ko salakaw a ndatoan. Pelinogen ago teonen so mbarambarang a manga inged. Giyai na datar bo o poonan o kambalilita ko babay.
Iktiyari niyo a ginawa niyo ka pendadakepen kano ago pagowiten kano ko manga kokoman na pemadasan kano sii ko manga sinagoga. Pemakadarpaan kano ko manga olowan ago sii ko manga dato sabap raken na makapeseksi kano kiran.
Disomala a daan a pekalangkapen so Mapiya a Totol ko langon a manga nasiyon.
Amay ka madakep kano a pagowiten ko kokoman na di niyo pegawiden a akal o antonaa i patot a peteroon iyo. Ka saden sa kipansir rekano sangkoto a oras na aya niyo baden teroa ka so peteroon iyo na kena a ba rekano pekapoon ka pekapoon ko Soti a Roh.
Tipon o manga taw so tito iran a manga pagari kaan mabono na datar oto mambo a katipowa o manga ama ko manga wata iran. So manga wata na makiperidoay ko manga lokes iran na pakipemono iran siran.
Ikegowad kano o langon a taw sabap raken ogaid na so pekatiger sa taman sa kaposan na aya kesabet.
Amay ka mailay niyo so Piyakagowagowad a Pekamorala a makatitindeg ko darpa a di ron domadait  na so siran oto a ndodoo sa Yodiya na disomala a pemalagoy a pegapas ko manga bobongan.
So taw a sii kapantagi ko liyoliyo o walay niyan amay ka pelagoy na di den soled ko walay sa kakowaa niyan ko apiya antonaa ko tamok iyan.
So taw a sii kapantagi ko pangomaan na di den kesoy ko walay niyan sa kakowaa niyan ko gerab iyan.
Dowandowaan iyan so manga oogat ago manga maritan a babay sangkoto a manga gawii.
Pangniya niyo ko Allah a so kapakapelagoy niyo na kena a ba rendeng.
Ka so karomasayan a pekatalingoma sangkoto a manga gawii na da den a kiyaokitan a datar iyan a poon ko kiyaadena o Allah ko doniya taman imanto na di den mambo kapeparomanan.
O di kalebati o Kadnan so kadakel angkoto a manga gawii na da den a ba kelamba a oyagoyag. Ogaid na sabap ko rek iyan a manga taw a piyamili iyan na libatan iyan angkoto a manga gawii.
Sa masa oto na o aden a petero rekano sa Ilaya niyo katii so Al Masih o di na Kaoto roo na di niyo mbenara.
Pemakagemaw so di tito a manga Al Masih ago manga nabi na pengembaal siran sa manga nanao ago manga piyakamemesa ka o kepakay na an iran masaliba so piyamili o Allah.
Kagiya ka maoto na iktiyar kano. Pitero aken rekano den ai langon sa da niyan pen kapakatalingoma.
Sangkoto a manga gawii amay ka maipos angkoto a karomasayan na pekaliboteng so alongan ago di sindaw so olan.
Penga oolog so manga bitoon a poon sa langit na keselenseleng so manga kabatowa roo sa langit.
Sa masa oto na keilay o manga taw so Wata o Manosiya a pepekaoma a sisii ko manga gabon a misasarta on so mala a kabatowa ago bantogan.
Na sogoon iyan so manga malaikat ko pat pidoro a alam ka pakipenimo iyan so manga taw a piyamili o Allah a poon ko kaposan o doniya taman ko sabala a kaposan iyan.
Paganada niyo angkai a indao o kayo a higos. Anda den i kapelita o manga sapak iyan ago mamagombos na ketokawan iyo a magaan den lomaon.
Sakamaoto mambo a amay ka mailay niyo angkai a kesowasowa na ketokawan iyo a magaan den so kapekaoma niyan ka sisii den ko pintoan.
Teroon ko rekano a mataan den a palaya ini mapenggolaola sa di pen malengan mamatay so kapapantagan ai a manga taw.
Keda so langit ago so doniya ogaid na di den keda so manga katero aken.
Giyangkoto a gawii o di na oras na da a ba on matao. Apiya so manga malaikat sa kasorgaan ago so Wata na di iran katawan ka so bo so Ama i matao ron.
Iktiyar kano ago totoday ka di niyo katawan o anda i kapekatalingoma angkoto a oras.
Aya ibarat iyan na so mama a melalakaw sa mawatan. Sa da niyan pen kalalakaw na piyakikibir iyan so walay niyan ko manga talasogoay niyan na piyakisengansangan iyan ko oman i isa so galebek. Na pitero iyan ko pepagipat ko pintoan a tatamengi niyan.
Kagiya ka maoto na totoday kano ka di niyo katawan i kambaling o kadnan ko walay o magabi o di na sii ko kalookan a gawii o di na sii ko kakoko o manok o di na kapipita.
Ka o ba amay na mitekaw a makaoma na maoma kano niyan a kitotorogen.
Sa masa oto na dowa gawii bo a da kaomai ko Paska ago so Pista ko Kakan sa Paan a da a Tapay ron na so manga poporo a imam ago manga goro ko Kitab na pipikiren iran o andamanaya i kandakepa iran ki Isa sa da a matao ron kaan iran mabono.
Lnonta bo na pitero iran a Di tano ai nggolaolaan a mipantag ko pista ka o ba baden sesamok so manga taw.
Ndodoo si Isa sa Bitani ko walay o pekebowa a si Simon. Sii ko kapekan iyan na aden a miyakaoma on a babay a maawid sa maito a omoy a mapepeno a lana mamot o pamomolan a nardo a da a saog iyan ago tanto a mala i arga. Piyotol iyan so lig o omoy na inododan iyan on a olo i Isa.
Ogaid na inotegan so ped ko manga taw roo na tig o oman i isa ko ped iyan a Ino pegolai a lana ini?
Mapepasa nda ini sa kelawanan so telo gatos a pelata a pirak a mibegay ko manga miskin. Na pimbongetan iran a tanto so babay.
Ogaid na pitero kiran i Isa a Taregi niyo sekaniyan. Ino niyo dii tekora? Mapiya ini a pinggolaola niyan raken.
Ka lalayon rekano sisii so manga miskin na apiya anda i kakebayai niyo kiran mogop na mapenggolaola niyo anan. Ogaid na saken na kena a ba lalayon a mipageepeda iyo.
Giyangkai a babay na pinggolaola niyan so taman a kegaga niyan raken pikekamotanan iyan a lawas aken sa da aken pen kapatay sa kiyatiyagara niyan on ko kipelebengen raken.
Teroon ko rekano a mataan den a apiya anda ko dalem a doniya a ron mapakalangkap so Mapiya a Totol na mapenotol mambo so inikidia raken angkai a babay a pekipananadem on.
Oriyan oto na si Yodas Iskariyot a isa ko sapolo ago dowa a sokbat na somiyong ko manga poporo a imam ka tipon iyan si Isa sii kiran.
Miyababaya siran ko kiyanega iran sii na initopa iran a mbegan iran sa pirak. Na mipoon meloloba si Yodas sa kakeparowi niyan tomipo ki Isa.
Riyaot so paganay a gawii ko Pista ko Kakan sa Paan a da a Tapay ron a so gawii a kapenombalia ko manga nati a bilibili a ken igira a dii selaselaan so Paska. Na iniise o manga sokbat ki Isa a Anda i kabaya a ka a songowan ami a petiyagaran ami ko kaken ka ko inggabi ko Paska?
Na somiyogo sekaniyan sa dowa ko manga sokbat iyan a tig iyan kiran a Song kano sangkoto a inged na mbelaken kano o mama a maawid sa omoy a tatagoan sa ig na tondoga niyo.
Na apiya anda sekaniyan soled a walay na teroa niyo ko kiwalay a Pitero o Goro a Anda so rowang a kekanan aken ko inggabi ko Paska a ped o manga sokbat aken?
Na pekiilay niyan rekano so mala a rowang sa poro a kaaasaan ago matitiyagar den. Na tiyagara niyo roo so inggabi tano.
Lomiyalakaw so manga sokbat na somiyong siran sangkoto a inged na miyaoma iran oto langon a datar bo o pitero iyan kiran na roo iran pitiyagar so inggabi ko Paska.
Kagiya magagawii na miyakaoma si Isa ago so sapolo ago dowa a sokbat.
Na sii ko kaoontod iran roo a pekan siran na pitero i Isa a Teroon ko rekano a mataan den a so isa rekano na tipo raken a so isa a makipepagatoang raken.
Mikerata a ginawa iran na iniise on o oman i isa kiran a Kena bes a ba saken?
Na inisembag iyan a Isa sekaniyan rekano a sapolo ago dowa a so ped aken a pesindot sa paan ko ladiya.
Mataan a petay so Wata o Manosiya a kitoman so misosorat ko Kitab makapantag rekaniyan ogaid na kemorkaan angkoto a mama a tipo ko Wata o Manosiya. Tomo on a da den mbawataan.
Sii ko kapekan iran na kominowa si Isa sa paan na kagiya kapanalamatan iyan so Allah na inopak iyan ago inibegay niyan kiran a tig iyan a Kowa kano ron. Giyai so lawas aken.
Na kinowa niyan so tagayan na kagiya makapanalamat na inidawag iyan kiran na miyamanginom siran on langon.
Na pitero iyan kiran a Giyai so rogo aken a ron mipepasod so kapasadan o Allah a so rogo a keodod para ko madakel a taw.
Teroon ko rekano a mataan den a di ako den maginom peroman sa arak taman ko gawii a kapaginoma ko ko bago a sasoson a arak roo ko Ndatoan o Allah.
Na kagiya makadikir siran na lominiyo siran ago miyamanong ko Palaw a Olibi.
Pitero kiran i Isa a Pagawaan ako niyo langon ka misosorat ko Kitab a Mbonoon ko so tomatagikor ko bilibili na pemangiparak so manga bilibili.
Ogaid na amay ka maoyag ako na magona ako rekano somong sa Galili.
Na pitero rekaniyan i Pidro a Apiya pen awaan ka o langon a taw na di aken seka den pagawaan!
Teroon ko rekano a tig i Isa a mataan den a imanto a gagawii sa di pen komoko so manok sa makadowa na ipepelaw ako ngka sa makatelo.
Ogaid na piyakaibet tero i Pidro a Apiya ako reka mirakes a mbonoon na di aken seka den ipepelaw! Na datar ai mambo a pitero iran langon.
Miyakaoma siran ko darpa a bebetowan sa Gitsimani. Na pitero i Isa ko manga sokbat iyan a Sii kano den pasin sii ko kapepangangarapan aken.
Na piyakaonot iyan si Pidro si Santiyago ago si Yahiya na miyagedam iyan so tanto a mala a kapakamboboko ago awid a akal.
Na pitero iyan kiran a Minitaralo a kararata a ginawa ko a kiyarong ko kapatay. Telimbagak kano sii na totoday kano.
Malo iyan siran inawat na gomipe ko lopa na piyangni niyan ko Allah a o kepakay na malepas sekaniyan o oras a ikerasay niyan.
Ama a tig iyan Ama aken kegaga ngka so langon taman. Kowaa ngka raken angkai a tagayan ogaid na pengnin ko a kena a ba so kabaya aken i ketoman ka so kabaya a ka.
Na komiyasoy sekaniyan ko telo a sokbat na miyaoma niyan siran a kitotorogen. Na pitero iyan ki Pidro a Totorogen ka bes Simon? Ba ka di pekatoday apiya isa bo ka oras?
Sii ko teked a kapipita na so manga poporo a imam na miyakisebota ko manga pelokelokesen ago so manga goro ko Kitab ago so langon a pangongokom. Na piyatong iran si Isa na inowit iran ko gobirnador Pilato na piyalad iran on.
Ba seka so Solotan o manga Yahodi? a iniise rekaniyan i Pilato. Inisembag i Isa a Benar so di ngka dii teroon.
Na madakel a inisendit o manga poporo a imam ki Isa
Na inisean peman i Pilato a Ba da a kisembag ka? Ilaya ngka man angkai a madakel a dimanda iran reka.
Ogaid na da peman sembag si Isa na miyamemesa si Pilato.
Oman maoma angkoto a Pista na mbokaan i Pilato so isa a kalaboso a pepengnin o manga taw.
Sa masa oto na aden a makakalaboso a aya ngaran iyan na Barabas. Miyadakep a minirakes ko manga kontra a miyamakapamono sii ko kiyaridoa iran ko gobirno.
Kagiya matimo so madakel a taw na mipoon siran mamangni ki Pilato sa nggolaolaa niyan so asal a pesowaan iyan kiran.
Na iniise kiran i Pilato a Ba niyo kabaya a mbokaan aken rekano so Solotan o manga Yahodi?
Ka masisipat iyan a piyalad rekaniyan si Isa o manga poporo a imam sabap sa periiten iran.
Ogaid na piyangondoy o manga poporo a imam so madakel a taw sa pengnin iran baden ki Pilato a si Barabas na aya niyan mbokaan.
Iniise kiran peroman i Pilato a Antonaa bes i ikidia ko ko mama a bebetowan iyo sa Solotan o manga Yahodi?
Na inipelalis iran a Totoka ngka ko kros!
Ngkaino? Antonaa marata i miyanggolaola niyan? a iniise i Pilato. Ogaid na baden minilalo a kiyapelalis iran a Totoka ngka ko kros!
Na kagiya kabaya i Pilato a masoat iyan so madakel a taw na biyokaan iyan kiran si Barabas. Na piyakipamadasan iyan si Isa na piyalad iyan ko katotoka on ko kros.
So manga sondaro na piyakasoled iran si Isa ko kalamalama o torogan o gobirnador na piyanimo iran so ped ko salompok kiran.
Piyakasolot iran si Isa sa kimon a maloto i kariga na somiyolampid siran sa sangkad a soroken a waged na inisangkad iran on.
Na liyalisan iran sekaniyan a Mapipiya a ginawa ngka hey Solotan o manga Yahodi!
Na piyamadasan iran sa olo ago piyanodaan iran na pisodiyosodiyodan iran sa omanta sa pesimbaan iran.
Kagiya mapasad so kiyapagongatongata iran on na likas iran on so kimon a maloto i kariga na siyambian iran so rek iyan a nditaren. Na tiyonda iran sekaniyan sa liyo ka totoken iran ko kros.
Na aden a mama a segad roo a pesong ko siti a poon ko dii pagonayonayan. Aya ngaran iyan na si Simon a magiinged sa Sirini a ama i Alihandro ago si Ropos na tigel iran sekaniyan makaposai ko kros a totokan ki Isa.
Inowit iran si Isa ko darpa a bebetowan sa Golgota .
Na piyaladan iran sa arak a sasaogan sa bolong a bebetowan sa mira ogaid na da niyan inoma.
Na tiyotok iran sekaniyan ko kros na pimbagibagi iran so manga nditaren iyan a nggolalan ko kaperipa kaan matendo o antonaa i kekowa o oman i isa.
Aya oras a kiyatotoka iran on ko kros na alas noibi sa kapipita.
So dimanda on a misosorat ko karatola na giyai So Solotan o manga Yahodi.
So manga taw a pepamanagad roo na pepamangelengkeleng siran a di ran dii pagongatongaten si Isa a A seka bes so nggeba ko Timplo ago mbangon on peroman ko makatelo gawii
Na sabeta ngka a ginawa ngka na tepad ka sangkanan a kros!
Datar oto mambo a di on dii kasosodia o manga poporo a imam ago manga goro ko Kitab a tig iran ko manga ped iran a Miyasabet iyan so ped ogaid na giya ginawa niyan na di niyan kesabet!
Patot ko Al Masih a so Solotan sa Israil a tepad imanto ko kros kaan tano ron makailay ago makaparatiyaya! Na apiya so dowa kataw a tiyotok ko kros a ped iyan na piyanonongka iran.
Kagiya maoto den a alongan na miyakaliboteng a dalem a inged oto a iniraot sa miyakatelo ka oras.
Kagiya magalas tris na miyananalo sebenar si Isa a Iloy Iloy lama sabaktani? a aya maana niyan na Hey Tohan ko Tohan ko ino ako ngka telikodi?
So kiyanega on o ped ko kititindeg roo na tig iran a Pamakinega niyo! Petelowan iyan si Iliyas!
Na miyalalagoy so isa kiran a maawid sa pangamek a biyasa iyan a soka na tiyangen iyan ko poro o raros na inikawit iyan ki Isa a pekiinom iyan on a tig iyan a Apa kano pasin. Ilain tano o ba pekaoma si Iliyas a ba niyan kowaa ko kros.
Na milalis si Isa sa matanog na miyatay.
So rending a bibitinen ko Timplo na miyakisi a miyadowa timan a poon sa poro taman sa baba.
Na so olowan o manga sondaro a tomitindeg ko danga o kros na kagiya mailay niyan o andamanaya i kiyapatay i Isa na pitero iyan a Mataan den a giyangkai a mama na Wata o Allah!
Ndodoo mambo so ped a manga babay a kilalangkaw sa di bo tanto mawatan. Maaped kiran si Mariyam Magdalina si Mariyam a ina i Santiyago a mangoda ago si Yosis ago si Salomi.
Giyangkai a manga babay na pepamangonot ki Isa a pepamanalagad on isako ndodoo sekaniyan pen sa Galili. Aden pen a madakel a manga babay roo a miyamangonot rekaniyan isako somong sa Yarosalim.
Gawii oto a Ipetiyagar . Kagiya magabi den
Na somiyong ki Pilato si Yosop a taw sa Arimataya ka kiyarawan iyan den a kapengniya niyan ko lawas i Isa. Pagaadatan sekaniyan a pangongokom na pakatatalingomaan iyan mambo so Ndatoan o Allah.
Na miyamemesa si Pilato ko kiyanega niyan sa miyatay den bes si Isa. Na piyakisongowan iyan so olowan o manga sondaro na iniise iyan on o ba miyatay den.
Kagiya teroon rekaniyan o olowan a benar oto na piyakikowa niyan ki Yosop so lawas iyan.
Na miyamasa si Yosop sa onong a sotra na inibaba iyan so lawas ko kros. Kagiya kabongkosan iyan ko onong na tiyago iyan ko kobor a kiyalotan ko kilid a lakongan na linilid iyan so mala a ator a ipelekeb ko gimowa o kobor.
Kagiya maipos so Gawii a Idedeke na si Mariyam Magdalina si Salomi ago si Mariyam a ina i Yakob na miyamamasaan sa manga ikekamotan a pagawidan iran ko kobor kaan iran miibong ko lawas i Isa.
Na teked a kapipita ko Akad sii ko kiyasebang o alongan na somiyong siran ko kobor.
Sii ko kapelalakaw iran na di ran dii mbibitiyaraiyan o antawaa i mapakalilid iran so ator ko gimowa o kobor
Ka tanto ini a mala a ator. Kagiya makaoma siran on na miyailay iran a miyalilid den so ator.
Na somiyoled siran ko kobor na miyailay iran so mangoda a mama a moontod ko makakawanan iran a ndiditar sa mapoti a kimon na tanto siran a miyamemesa.
Na pitero iyan kiran a Di kano pepamemesa. Katawan aken a pepangilobaan iyo si Isa a Taw sa Nasarit a miyatotok ko kros. Miyaoyag den na da sii! Ilaya niyo so kiyabetadan iran on ka da on.
Ogaid na song kano ko manga sokbat iyan a rakes i Pidro na teroa niyo kiran a Pesong sekaniyan sa Galili a maoona rekano na roo niyo keilay ka giyanan i pitero iyan rekano. 
Na miyalalagoy siran lomiyo ko kobor ka tatabaden siran sa kiyapamemesa iran. Na da den a ba iran miyatero ko apiya antawaa ka pekelek siran.
Kagiya maoyag si Isa ko teked a kapipita ko Akad na miyakiilay mona ki Mariyam Magdalina a sekaniyan so miyapakaliyo niyan on so pito a saitan.
Na somiyong si Mariyam ko siran oto a mipageepeda gowani i Isa na piyanotol iyan ai kiran ka di siran dii mboboko ago pepamanegad.
Ogaid na kagiya maneg iran a miyaoyag si Isa ago miyailay i Mariyam na da iran benara.
Oriyan ai na miyakiilay si Isa ko salakaw a ropa ko dowa kiran a pelalakaw ko dii pagonayonayan.
Na komiyasoy siran na piyanotol iran ai ko manga ped ogaid na da iran mambo benara.
Da peman matey na miyakiilay si Isa ko sapolo ago isa a sokbat sii ko kapekan iran. Na pimbongetan iyan siran sabap ko da iran kaparatiyaya ago so kategas iran i pamikiran ka da iran benara so siran oto a miyamakailay rekaniyan oriyan o kiyaoyag iyan.
Na pitero iyan kiran a Lalakaw kano ko dalem a doniya na pakalangkapa niyo so Mapiya a Totol roo ko langon o manga manosiya.
Apiya antawaa i peratiyaya ago pekisalawat na kesabet. Ogaid na apiya antawaa i di peratiyaya na kesala.
Giyangkai a manga nanao na pekaonot ko siran oto a peparatiyaya Sii ko ingaran aken na mapekaliyo iran so manga saitan ko kisosookan na makapetero siran sa bago a manga basa.
O makaporot siran sa manga nipay o di na makainom sa pakatowa na di siran kesakitan. Pemangidapenet iran a manga lima iran ko pepanga sasakit na pemakabager siran.
Na oriyan o kinimbitiyarain kiran o Kadnan a Isa na minibayaw sekaniyan sa kasorgaan na miyontod ko kawanan o Allah.
Alamat sorat ako i Lokas makasampay ki Tiyopilas a tanto a taw. Madakel a miyangako sorat sa totol makapantag ko miyasowasowa sii rektano.
Mipepasod angkai a manga totol ko manga ripot a initenan rekami o siran oto a miyamakailay sangkai a manga nganin ago miyamakalangkap mambo ko katero o Allah ipoon sa kiyapakapoon iran.
Na kagiya miyapariksa aken piyapiya angkai langon ipoon sa poonan na miyapikir aken a aya mapiya na isorat aken mambo so matatanor a totol makapantag sii para reka
Kaan ka katokawi so tito a benar ko manga nganin a inipangendao reka.
Sii ko masa a kandadato i Hirod sa Yodiya na aden a imam a bebetowan sa Sakariyas a maaped ko salompok o manga imam a kiyababadan ki Abiyah. So karoma niyan a si Ilisabit na moriyataw mambo i Aron.
Siran a dowa na manga oontol ko hadapan o Allah a petomanen iran so langon o manga sogoan ago kokoman o Kadnan sa da a ba kiran kidaway.
Ogaid na da a wata iran ka balek si Ilisabit na malo den minitolod a idad iran.
Miyakaisa a gawii na pegiman si Sakariyas ko hadapan o Allah ka riyaot so kapepanalagad o salompok a kaapedan on.
Miyatoman so adat o manga imam na pinili sekaniyan a nggolalan ko ripa a aya pekatotong sa doka sii ko Timplo o Kadnan.
Sii ko wakto a katotonga ko doka na dii sesambayang so malilimod a madakel a taw sa liyo o Timplo.
Sarta den a miyakimasa ki Sakariyas so isa a malaikat o Kadnan a tomitindeg sa kawanan o aparan a petotongan sa doka.
So kiyailaya on i Sakariyas na kiyalibogan ago tanto a miyalek.
Ogaid na pitero on o malaikat a Di ka pekelek Sakariyas ka inampon o Allah so pangni ngka. So karoma ngka a si Ilisabit na pembawata sa mama na betowi ngka sa Yahiya.
Kebabaya ka ago pekapiya a ginawa ngka sabap ko kipembawataan on na ikebabaya ini mambo o madakel a taw
Ka pembaloy sekaniyan a mala sii ko hadapan o Kadnan. Di sekaniyan pekainom sa arak o di na ped a panginginomen a pakabereg. Ipoon ko kipembawataan on na masesenep sekaniyan a Soti a Roh.
Madakel a manga taw sa Israil a mapakasangor iyan ko Kadnan a Tohan iran.
Magona sekaniyan ko Kadnan na kedalem rekaniyan so niyawa ago kabatowa a datar o madadalem ki Iliyas. Pekasangoren iyan so manga poso o manga ama ko manga wata iran ago so manga pamikiran o manga taongkir sii ko kaontol kaan iyan matiyagar so manga taw ko kapekaoma o Kadnan.
Na pitero i Sakariyas ko malaikat a Andamanaya i kaketangkeda ko sa mapenggolaola ini? Ka miyalokes ako den na so karoma ko na minitolod a idad iyan.
Somimbag so malaikat a Saken so Diyabarail a tomitindeg ko hadapan o Allah na siyogo ako niyan kaan aken reka matero angkai a mapiya a totol.
Ogaid na kagiya da ka pangimbenar so manga katero aken a kitoman ko osto a gawii na keamang ka imanto a di ka den makapetero pasin taman ko gawii a kanggolaola ini.
Sa kapapantagan oto na inisogo i Agosto a Solotan sa Roma a milista so langon a taw a kibabaling ko ndatoan iyan.
Giyangkai a paganay a kinilistaan ko manga taw na sii ko kanggogobirnador i Kiriniyo sa Siriya.
Somiyong so oman i isa a taw sa siti a pimbawataan on kaan milista.
Si mambo si Yosop na giyanatan iyan so siti a Nasarit roo sa Galili na somiyong sa Yodiya ko siti o Daod a bebetowan sa Bitlihim ka kiyababadan sekaniyan ko Daod.
Miyonot on si Mariyam a mitataalik on kaan siran milista. Samaoto na maogat si Mariyam.
Sii ko katatago iran sa Bitilihim na miyaoma den so gawii a kapembawata i Mariyam.
Mimbawata sekaniyan sa mama a popaw sa lawas iyan na biyongkosan iyan so wata sa manga dinis ago liyokan iyan sii ko manga ragami ko pekenan o manga ayam ka da den a ba kiran keminan ko walay a pembolosan.
Sangkoto a gagawii na aden a manga tomatagikor sa bilibili sii ko manga pangomaan a kena a ba mawatan sa Bitlihim ka pepagipaten iran so manga bilibili iran.
Na miyakimasa kiran so isa a malaikat o Kadnan na sominindaw kiran so sigay o Kadnan na tanto siran a miyanga alek.
Ogaid na pitero kiran o malaikat a Di kano pekelek ka inowitan ko sekano sa mapiya a totol a tanto a ikebabaya o langon a taw.
Sii sangkai a gawii na inimbawata ko siti o Daod so Pepanabet rekano. Sekaniyan so Al Masih a aya Kadnan.
Giyai i kikilala niyo ron ketoon iyo so maito a wata a bobongkosan sa manga dinis a lolokanen sii ko manga ragami ko kodal.
Na sagogona den a tanto a madakel a ped a manga malaikat a poon sa kasorgaan a miyamangeped sangkoto a isa a malaikat na pepodin iran so Allah a tig iran a
Mabantog so Allah roo sa kasorgaan na sii sa doniya na makalilintad so manga taw a ikasosoat iyan!
Kagiya mamakakasoy so manga malaikat sa kasorgaan na mimbibitiyarai so manga tomatagikor ko manga bilibili na tig o oman i isa ko ped iyan a Mamanong tano sa Bitlihim kaan tano mailay angkai a miyanggolaola a piyakitokawan rektano o Kadnan.
Na minggagaan siran roo somong na miyatoon iran si Mariyam ago si Yosop na miyailay iran so wata a pakaiigaan ko manga ragami ko kodal.
Na oriyan o kiyailaya iran on na piyakalangkap iran so pitero kiran o malaikat makapantag sangkoto a wata
Na so langon o miyamakaneg sii na miyamemesa ko pitero kiran o manga tomatagikor.
Ogaid na si Mariyam na katatanodan iyan langon angkai a miyanggolaola a di niyan dii pamimikiranen.
Na mimbabaling so manga tomatagikor sa bilibili a pembantogen ago pepodin iran so Allah sabap ko langon a miyaneg iran ago miyailay iran ka datar bo o pitero kiran o malaikat.
Sii ko ikawalo gawii a aya den katoria ko wata na iningaranan sekaniyan sa Isa a so ngaran a inibegay rekaniyan o malaikat sa da on pen kikeraringen.
Kagiya maipos so manga gawii a kelompiyowa ki Mariyam ago si Yosop a miyatoman so sogoan o Kitab o Mosa na inowit iran so wata roo sa Yarosalim ka peladen iran ko Kadnan.
Ka misosorat ko Kitab o Kadnan a Oman i mama a popaw sa lawas na paliyogat a isenggay a rek o Kadnan.
Inawidan iran mambo so isepaat iran on a aya iran kiyatomana ko katero o Kitab o Kadnan a Apiya anda ko dowa timan a marapatik o di na dowa timan a kangodaan a pagapak.
Sa masa oto na aden a mama a mababaling sa Yarosalim a aya ngaran iyan na si Simiyon. Maontol sekaniyan ago baraamal a penayaon iyan so kakesabet a Israil. Lalayon rekaniyan so Soti a Roh
Na miyapayag on o Soti a Roh a di petay taman sa di niyan mailay so Al Masih a initopa o Kadnan.
Somiyong si Simiyon ko Timplo a pesogoon o Roh na samaoto na so wata a si Isa na mawit roo o manga lokes iyan sa katomana iran ko sogoan o Kitab makapantag rekaniyan.
Na kinowa i Simiyon so wata na siyakopo niyan na piyanalamatan iyan so Allah a tig iyan a
Imanto Kadnan na perowa ngka a matay so oripen ka a lomilintad ka initoman ka so initopa ngka raken
Na so den so manga mata ko i miyakailay ko kapenabet ka
A miyatiyagar ka ko kamamasaan o langon a taw.
Sekaniyan i solo a pekapayag ko lalan ka sii ko langon o manga nasiyon ago mabantog mambo o manga pagtaw ngka a manga Israil.
Miyamemesa so ama ago so ina o wata kagiya maneg iran so pitero i Simiyon makapantag ko wata iran.
Mandiyadi na inipangangarapan siran i Simiyon na pitero iyan ki Mariyam a ina o wata a Giyangkai a wata na kebaloy a kesabapan ko kakebinasa ago kakesabet o madakel a manga taw sa Israil na kebaloy mambo a nanao a sopaken o madakel a taw
A aya kesabapan ko kakepayag o manga pamikiran a migegaib ko manga poso iran. Seka mambo na tanto a kerata a ginawa ngka a datar a kesoker a pedang.
Aden a babay roo a pepakapayag ko lalag o Allah a aya ngaran iyan na si Ana a wata o Panowil a maaped ko mbatabataa a Asir. Miyalokelokes sekaniyan a miyakatepi ago so karoma niyan ko miyakapito ragon ipoon ko kararagai ron
Na miyabalo ko miyakawalo polo ragon ago pat. Da sekaniyan den awa ko Timplo ka gagawii daondaw na ron den pesimba a sarta a dii powasa ago pepangangarapan.
Sii den sangkoto a oras na miyakaoma sekaniyan ago piyanalamatan iyan so Allah na pitero iyan so makapantag sangkoto a wata ko langon a taw a penayaon iran so kakesabet a Yarosalim.
Kagiya matoman i Yosop ago si Mariyam so langon a ipapaliyogat o Kitab o Kadnan na miyaling siran ko siti iran a Nasarit roo sa Galili.
Miyakala den so wata ago mimbaloy a mabager. Mapepeno sekaniyan a ongangen na sisii rekaniyan so limo o Allah.
Oman ragon na pesong so manga lokes i Isa sa Yarosalim kaan iran dii maselasela so Pista a Paska.
Isako makapagidad sekaniyan sa sapolo ago dowa ragon na somiyong siran roo peman ka aya iran olaola.
Kagiya mapasad so Pista na mimbabaling siran ogaid na mitelimbagak so wata a si Isa sa Yarosalim na di ini katawan o manga lokes iyan.
Aya katao iran on na lomolook sekaniyan ko manga ped iran na miyakalalakaw siran den ko miyakasalongan. So da iran rekaniyan kailaya na inipangingise iran so mipantag on ko manga tonganay iran ago manga ginawai.
Kagiya da iran sekaniyan matoon na komiyasoy siran sa Yarosalim kaan iran mambanog.
Oriyan o miyakatelo den gawii na miyatoon iran sekaniyan sii ko Timplo a moontod a lomolook ko manga goro a pepamakinegen iyan ago pepangingisean iyan siran.
So langon a pepamakineg rekaniyan na miyanga bebengang ko kapakasasabot iyan ago manga sembag iyan.
Kagiya mailay sekaniyan o manga lokes iyan na miyamemesa siran den na pitero on i ina iyan a Wata aken ino ngka rekami ai kidian? Saken ago si ama a ka na tanto a miyakaawid a akal ami sa di ami reka dii kambabanoga.
Somimbag si Isa a Ino ako niyo pen dii mbabanoga? Ba niyo di katawi a disomala a sisii ako ko Walay o Ama aken?
Ogaid na da iran kasaboti so pitero iyan kiran.
Na miyonot kiran si Isa sa kiyabaling iran sa Nasarit na petomanen iyan siran. Ogaid na si ina iyan na tatagoon iyan ko poso iyan angkai langon a miyanggolaola.
Sii ko ikasapolo ago lima ragon a kandadato o Solotan Tibiriyo sa inged a Roma na si Pontiyo Pilato na aya gobirnador sa Yodiya si Hirod na aya ndadato sa Galili si Pilipi a pagari niyan na ndadato sa inged a Itoraya ago giya Trakonitis si Lisaniyas na ndadato sa Abilini
Na si Anas ago si Kayapas na aya manga poporo a imam. Na sii den sangkai a masa na minioma so katero o Allah ki Yahiya a wata i Sakariyas roo ko mitataog a kaden.
Na ineneb iyan so dalem a inged a midadair ko lawasaig a Yordan a ipepangosiyat iyan ko manga taw a panalikodi ran so manga dosa iran ago pamakisalawat siran kaan karilai so manga dosa iran.
Giyanan i kinitoman o misosorat ko Kitab o Nabi Isayas a tig iyan a Aden a pepananalo roo ko mitataog a kaden a Tiyagara niyo so lalan para ko Kadnan pakatitowa niyo so manga lalan a pagokitan iyan.
Oman i baogan na ketambonan oman i palaw ago bobongan na kepantar so mikorikori a manga lalan na pekatiton so makerang a manga okita na pekatilaken
Na keilay o langon a manosiya so kapenabet o Allah.
Madakel a taw a miyamanong ki Yahiya a pemakisalawat rekaniyan na pitero iyan kiran a Hey sekano a manga nipay! Antawaa i miyakalalang rekano sa kapalagowi niyo ko pekatalingoma a rarangit o Allah?
Salina niyo a manga olaola niyo kaan mailay o ba niyo katalikodi so manga dosa niyo. Di niyo pipikira o ba niyo kapalagowi so kandanega rekano sabap sa manga mbawataan kano o Ibrahim. Ka teroon ko rekano a apiya angkai a manga ator na kegaga maloy o Allah a manga mbawataan o Ibrahim.
Matitiyagar den so patok a ipeta ko manga kayo sii ko manga bekaw niyan. Oman i kayo a di magonga sa mapiya na petaan na ipelebad ko apoy.
Na iniise o madakel a taw ki Yahiya a Antonaa bes i penggolaolaan ami?
Somimbag si Yahiya a So dowa timan i gerab na began iyan so isa on ko taw a da a gerab iyan na so aden a pangenengken iyan na begi niyan on so da a pangenengken iyan.
Miyamanong roo mambo so manga panenekat sa bowis a pemakisalawat na iniise iran ki Yahiya a Goro antonaa i penggolaolaan ami?
Tig iyan a Di kano penekat sa lawan ko ipapaliyogat rekano.
Na aden mambo a manga sondaro a iniise iran on a Sekami na antonaa i penggolaolaan ami? Inisembag iyan a Di niyo tegela so apiya antawaa sa kambegi niyan rekano sa pirak na di niyo mambo pesebapi. Tatapiin iyo den so manga sokay niyo.
Na malilibog so langon o manga taw o antawaa si Yahiya o ba sekaniyan so Al Masih a penayaon iran.
Sabap roo na pitero kiran langon i Yahiya a Aya ipepanalawat aken rekano na ig ogaid na aden a pekaoma a lebi pen a mala i gees a di saken na apiya so gakot o tinilas iyan na kena a ba ako mapapatot a pemboka on. Ipenalawat iyan rekano so Soti a Roh ago apoy.
Perambiten iyan so nigo a ipemalid iyan piyapiya ko ilaw. Tegoon iyan so malimegas on ko taliyong iyan ogaid na totongen iyan so okap ko apoy a di den kepareng.
Sii ko kapepakalangkapa i Yahiya ko Mapiya a Totol ko manga taw na madakel a ped a inipangosiyat iyan kiran.
Ogaid na pimbongetan iyan si gobirnador Hirod sabap ko kiyapangaromaa niyan ki Hirodiyas a karoma o pagari niyan ago so madakel a ped a pinggolaola niyan a manga rarata.
Na minggolaola pen si Hirod sa lebi pen a marata ka piyakikalaboso niyan si Yahiya.
Sa da pen ai kaokiti i Yahiya sii ko kapepanalawati niyan ko manga taw na miyakisalawat on mambo si Isa. Na sii ko kapepangangarapan iyan na kiyalekaan a kasorgaan
Na tomiyana rekaniyan so Soti a Roh a romoropa sa lawas a marapatik. Na aden a sowara a miyakapoon sa kasorgaan a tig iyan a Seka so pakatatayaan ko a Wata aken. Tanto aken seka a ikasosoat.
Kagiya poonan i Isa so kapepangosiyat iyan na manga telo polo ragon a idad iyan. Aya katao ron o manga taw na wata sekaniyan i Yosop a aya wata i Hili
A aya wata i Matat a aya wata i Libi a aya wata i Mileki a aya wata i Yanay a aya wata i Yosop
A aya wata i Matatiyas a aya wata i Amos a aya wata i Naom a aya wata i Isli a aya wata i Nagay
A aya wata i Maat a aya wata i Matatiyas a aya wata i Simin a aya wata i Yosik a aya wata i Yoda
A aya wata i Yoanan a aya wata i Risa a aya wata i Sirobabil a aya wata i Siyaltiyal a aya wata i Niri
A aya wata i Mileki a aya wata i Adi a aya wata i Kosam a aya wata i Ilmadam a aya wata i Ira
A aya wata i Yosowa a aya wata i Iliyasar a aya wata i Yorim a aya wata i Matat a aya wata i Libi
A aya wata i Simiyon a aya wata i Yoda a aya wata i Yosop a aya wata i Yonam a aya wata i Iliyakim
A aya wata i Miliya a aya wata i Mina a aya wata i Matata a aya wata i Natan a aya wata o Daod
A aya wata i Yasay a aya wata i Obid a aya wata i Bowas a aya wata i Salmon a aya wata i Nason
A aya wata i Aminadab a aya wata i Admin a aya wata i Arni a aya wata i Hisron a aya wata i Piris a aya wata i Yoda
A aya wata i Yakob a aya wata i Iskak a aya wata o Ibrahim a aya wata i Tira a aya wata i Nahor
A aya wata i Sirog a aya wata i Raw a aya wata i Pilig a aya wata i Ibir a aya wata i Sila
A aya wata i Kainan a aya wata i Arpaksad a aya wata i Sim a aya wata o Nok a aya wata i Lamik
A aya wata i Matosala a aya wata i Inok a aya wata i Yarid a aya wata i Mahalaliil a aya wata i Kainon
Si Isa a sesenepen a Soti a Roh na miyawa sa lawasaig a Yordan. Inagak sekaniyan o Roh roo ko mitataog a kaden
Na roo tipengan o Iblis ko miyakapat polo gawii. Da den a ba niyan miyakan sa manga gawii oto na so kiyaipos iyan na riyaot a ongosongos.
Pitero on o Iblis a O seka so Wata o Allah na sogoa ngka ngkai a ator sa mbaloy a paan.
Somimbag si Isa a Misosorat ko Kitab a Kena bo a ba paan i ipekeoyag o manga taw.
Na inowit sekaniyan o Iblis roo ko maporo a darpa na sakotika den a piyakiilay niyan on so langon a ndatoan sa doniya.
Na pitero rekaniyan o Iblis a Began ko seka sa kadato sangkai langon a pendatoan ago so kakawasaan iran ka miyapalad ai raken na apiya antawaa i kebayaan aken megay na mbegan ko ron.
Na rek ka ini langon o simbaa ko ngka.
Somimbag si Isa a Misosorat ko Kitab a Simbaa ngka so Kadnan a Tohan ka na sekaniyan bo i pangongonotani ngka.
Oriyan oto na inowit o Iblis si Isa sa Yarosalim na piyakatindeg iyan ko poroporo o Timplo a tig iyan a O Wata ka o Allah na petiyolog ka a poon sii.
Ka misosorat ko Kitab a Sogoon iyan so manga malaikat iyan sa kapagipata iran reka piyapiya
Na papaladen ka o manga lima iran kaan di kesakiti so ai ngka ko manga ator.
Somimbag si Isa a Pitero o Kitab a Di ngka tepengi so Kadnan a Tohan ka.
Kagiya mapos tomepeng o Iblis si Isa sii ko langon angkai a okit na inawaan iyan si Isa sa da matey.
Komiyasoy si Isa roo sa Galili a madadalem rekaniyan so kabatowa o Roh na lomiyangkap so totol mipantag rekaniyan sangkoto a dalem a inged.
Pepangendao sekaniyan sii ko manga sinagoga iran na pepodin o langon a taw.
Miyakaoma si Isa sa Nasarit a ron miyakala na somiyoled ko sinagoga ko Gawii a Idedeke ka aya niyan olaola. Tominindeg sekaniyan ka mbatiyaan iyan so Kitab
Na inidawag iran on so Kitaban a inisorat o Nabi Isayas. Inokab iyan ko kasosoratan sangkai a katero a
Sisii raken so Roh o Kadnan ka pinili ako niyan kaan aken mapakalangkap so mapiya a totol sii ko manga miskin. Siyogo ako niyan sa kipetewatawagen ko ko kakebokai ko miyanga bibiyag ago so kapakailaya peroman ko miyanga bobota ago so kambalokasi ko pepemegesen
Ago an aken kapakitokawi a giyai i ragon a kasebeta o Kadnan ko manga pagtaw niyan.
Na liken i Isa so kitaban na inikasoy niyan ko katib na miyontod. Tintengan sekaniyan o langon a taw ko sinagoga
Na pitero iyan kiran a Imanto a gawii na miyatoman angkai a misosorat ko Kitab sii ko kapepamakinega niyo ron.
Na palaya siran mitetaro sa mapiya mipantag rekaniyan na miyamemesa siran ko manga pipiya a katero iyan. Ogaid na iniise iran a Ba di sekaniyan so wata i Yosop?
Na pitero kiran i Isa a Mataan a peteroon iyo raken angkai a pananaroon a Seka ri a pamomolong bolongi ngka a ginawa ngka! Nggolaolaa ngka sii ko poonan ka a inged so miyaneg ami a miyanggolaola ngka roo sa Kapirnaom. 
Teroon ko rekano a tig i Isa a da a nabi a ba tarimaa o manga taw sii ko inged iyan.
Teroon ko rekano a benar a madakel a manga balo a babay sa Israil sii ko masa i Iliyas a da den oran ko miyakatelo ragon ago tenga na aden a mala a taon ko dalem a inged.
Ogaid na da sogoa si Iliyas ko apiya antawaa kiran ka sii baden siyogo ko balo a mababaling sa Saripat sa inged a Sidon.
Madakel mambo a pekebowa sii sa Israil ko masa o Nabi Ilisas ogaid na da a isa kiran bo a ba miyapakapiya ka si bo si Naaman a taw sa Siriya.
Kagiya maneg ai o manga taw roo ko sinagoga na tanto siran langon a kiyararangitan.
Na miyamanindeg siran na inidendeg iran si Isa ko liyo o siti na inowit iran ko poro o bobongan a ron den miyabangon ka pagologen iran ko landeng.
Ogaid na miyokit sekaniyan baden ko look o madakel a taw ago miyawa roo.
Somiyong si Isa sa Kapirnaom a isa a siti sa Galili na ron miyangendao ko manga taw ko Gawii a Idedeke.
Miyamemesa siran ko kapepangendao niyan ka aden a kapaar o katero iyan.
Sii ko soled o sinagoga na aden a mama a sosookan a saitan na kominisek sa matanog a tig iyan a
Hey Isa a Taw sa Nasarit antonaa i pagangin ka rekami? Ba aya inisong ka sii na mbinasaan kami ngka? Katawan aken o antawaa ka. Seka so Soti a Siyogo o Allah!
Na siyaparan i Isa so saitan a tig iyan a Renek ka! Liyo ka rekaniyan! Na inilampes o saitan so mama ko hadapan o kalangolangon na lominiyo ron a da niyan den pakasakiti.
Miyamemesa siran langon na tig o oman i isa ko ped iyan a Antonaa ini a ndao? Aden a kapaar angkai a mama ago kabatowa sa kapesogoa niyan ko manga saitan na pepakaliyo siran.
Na lomiyangkap so totol mipantag ki Isa ko dalem angkoto a inged.
Inawaan i Isa so sinagoga na somiyong sekaniyan ko walay i Simon. Sangkoto a masa na tanto a dii keyaw so panogangan a babay i Simon na piyangni iran ki Isa a tabangi niyan.
Miyakaisa a gawii a tomitindeg si Isa ko kilid a Ranaw a Ginisarit na madakel a taw a pepamagagaw ron mobay kaan siran makapamakineg ko katero o Allah.
Na miyailay niyan so dowa timan a awang a domodongko ko kilid a ranaw a inawaan o manga panginginseda ka pepipian iran so manga poket iran.
Na miyageda si Isa ko isa sangkai a awang a rek i Simon na piyangni niyan ki Simon a pakatolaka niyan ai sa maito ko ig na domiyayon sekaniyan mangosiyat ko manga taw ko kaoontod iyan ko awang.
Kagiya makapasad mangosiyat na pitero iyan ki Simon a Laod kano na tayotona niyo so manga poket iyo kaan kano makakowa sa manga seda.
Somimbag si Simon a Kadnan mindokaw kami manginseda ko miyababasa gawii na da a ba mi miyakowa. Ogaid na sabap ko pitero o ka na teyotonen aken so manga poket.
Na kagiya nggolaolaan iran ai na tanto a madakel a seda a miyanga kokowa iran na pepanga beberat so manga poket.
Giyoto a piyangapay iran so manga ped iran roo ko isa a awang kaan makaobay kiran ago makaogop. Miyamangobay siran on na pino iran a seda so dowa a awang iran taman sa ba siran baden kigaled.
Kagiya mailay i Simon Pidro so miyaolaola na somiyodiyod ki Isa a tig iyan a Pakawatan ka raken Kadnan ka baradosa ako a mama!
Ka miyamemesa sekaniyan ago so langon a ped iyan ko tanto a madakel a manga seda a miyakowa iran
Na miyamemesa mambo si Santiyago ago si Yahiya a manga wata i Sibidi a manga dokapila i Simon. Na pitero i Isa ki Simon a Di ka pekelek ipoon imanto na aya mapengowa ngka na manga taw.
Na biyaton iran so manga awang iran na inawaan iran so langon taman na miyonot siran ki Isa.
Miyakaisa a gawii a ndodoo si Isa ko isa a siti na aden a mama on a lalangkapen a bowa. Kagiya mailay niyan si Isa na gomipe sekaniyan ko hadapan iyan na miyangangampedian on a tig iyan a Kadnan o kebaya ka na mapekapiya ko ngka.
Na kiyawa sekaniyan i Isa na siko iyan a tig iyan a Kebaya ako. Miyakapiya ka den! Na sakotika den a miyada on so bowa
Na inisogo on i Isa a O ba ngka ini pamakitokawi ko apiya antawaa ka ba ka den song ko imam na pakiilain ka on a lawas ka na sapaaten ka so soasoat a inisogo o Mosa sabap ko kiyapakapiya ngka kaan kapemataani ko manga taw a miyada so bowa ngka.
Ogaid na baden tanto a lomiyangkap so totol makapantag ki Isa na miyamanong on so tanto a madakel a taw a pemakineg rekaniyan ago an siran mapamakapiya ko manga gedamen iran.
Ogaid na omanoman pesong si Isa ko mitataog a kaden na roo miyangangarapan.
Miyakaisa a gawii sii ko kapepangendao i Isa na aden a domadarpa roo a manga Parisi ago manga goro ko Kitab a miyamakapoon ko oman i inged sa Galili ago Yodiya ago sii sa Yarosalim. Na ndodon ki Isa so kabatowa o Kadnan ko kapemakapiya niyan ko pepanga sasakit.
Na aden a miyakaoma a manga mama a domadalagan sa mama a mapaparalais so lawas iyan na piyanamaran iran a kisoleden iran rekaniyan ko walay kaan iran mibetad ko hadapan i Isa.
Ogaid na da siran makasoled ko walay sabap ko kadakel o manga taw roo. Na miyamanik siran baden ko mapapantar a atep o walay na biyabasan iran na inalogan iran so dalagan a ndodon so mapaparalais a mama sii ko seronsarongan o manga taw ko hadapan i Isa.
Kagiya mailay i Isa so paratiyaya iran na pitero iyan ko mama a Pagaria kiyarilaan den so manga dosa ngka.
Kagiya maneg ai o manga Parisi ago manga goro ko Kitab na mapipikir iran a Antawaa angkai a mama a pepagitowitoon iyan so Allah? Antawaa i pekarila sa dosa a rowar ko Allah?
Katawan den i Isa so mapipikir iran na iniise iyan a Ino niyo anan pepamikira?
Anda i malebod so kateroa sa Kiyarilaan den so manga dosa ngka o di na Mbowat ka na lalakaw ka den?
Pekiilay aken rekano a so Wata o Manosiya na aden a kapaar iyan sii sa doniya sa karilai niyan ko manga dosa. Na giyoto a pitero iyan ko mapaparalais a mama a Mbowat ka! Awidi ngka so dalagan ka na baling ka sa walay ngka.
Sakotika den na tominindeg sekaniyan sii ko hadapan o kalangolangon na inawidan iyan so igaan iyan na miyaling a pepodin iyan so Allah.
Palaya siran den miyamemesa ago tanto a miyabengang na biyantog iran so Allah a tig iran a Sabelek a manga nganin a miyailay tano imanto!
Kagiya maipos ai na lomiyalakaw si Isa na miyailay niyan so isa a panenekat sa bowis a aya ngaran iyan na si Libi a moontod ko darpa a pepanekatan ko bowis. Pitero rekaniyan i Isa a Pegonot ka raken.
Na tominindeg si Libi na inawaan iyan so langon taman na miyonot ki Isa.
Oriyan iyan na migay si Libi sa mala a kandori para ki Isa sii ko walay niyan na madakel a panenekat sa bowis ago ped a manga taw a pepagatoang kiran.
Ogaid na so manga Parisi ago manga goro iran ko Kitab na miyamanarotaro siran ko manga sokbat i Isa a tig iran a Ino kano dii pakipamagatoang ko manga panenekat sa bowis ago manga baradosa
Simbag siran i Isa a So manga pipiya i lawas na di iran kailangan so pamomolong ka so bo so pepanga sasakit.
Kena a ba aya ko sii inisong na so katawaga ko ko manga oontol ka so manga baradosa sa katalikodi ran ko manga dosa iran.
Pitero iran ki Isa a So manga sokbat i Yahiya na lalayon dii popowasa ago pepangangarapan a datar mambo o manga sokbat o manga Parisi. Ogaid na so manga sokbat ka na baden pekan ago peginom.
Somimbag si Isa a Ba niyo mapakapepowasa so manga banto ko kakewing sii ko kaaped kiran pen o mangangaroma?
Kena ogaid na pekaoma so masa a kebelag kiran so mangangaroma na sii sangkoto a manga gawii na pepowasa siran den.
Piyanotol kiran i Isa angkai a bayambayanan Da a taw a ba niyan redita a bago a nditaren a itepi iyan ko miyaronot a nditaren. O nggolaolaa niyan ai na baden miyakisi so bago a nditaren na so ridit on a itepi ko miyaronot na di ron ndait.
Na da a taw a ba niyan tegoa so bago a arak ko miyaronot a pananagoay a kobal. O nggolaolaa niyan ai na kebensi o bago a arak so kobal na keolaan so arak ago kebinasa so pananagoay.
Kena ka so bago a arak na sii tegoa ko bago a pananagoay.
Miyakaisa a Gawii a Idedeke na pelalakaw si Isa a sii pegokit ko pangomaan. So manga sokbat na pepangowa ko manga saway o bantad na pekosokoson iran sa lima iran na peken iran.
Ogaid na so ped ko manga Parisi na tig iran a Ino niyo penggolaolaa so inisapar o Kitab tano a penggolaolaan ko Gawii a Idedeke?
Simbag siran i Isa a Ba niyo da mabatiya so pinggolaola o Daod isako penga aaor siran ago so manga kaom iyan?
Somiyoled sekaniyan ko walay o Allah na kominowa sa paan a isasapaat ko Allah na komiyan on na piyamegan iyan on pen so manga kaom iyan apiya pen da sa Kitab i ba kana o apiya antawaa ka so bo so manga imam i pekakan on.
Na pitero kiran pen i Isa a So Wata o Manosiya na aya dii mbayabaya ko Gawii a Idedeke.
Miyakaisa peman a Gawii a Idedeke a somiyoled si Isa ko sinagoga na miyangendao. Aden a mama roo a kekampis so kawanan a lima niyan.
So manga goro ko Kitab ago manga Parisi na di ran dii simaan si Isa o ba niyan pakabagera angkoto a mama ko Gawii a Idedeke ka kabaya iran a midimanda iran si Isa.
Ogaid na katawan iyan so mapipikir iran na pitero iyan ko mama a kekampis a lima niyan a Tindeg ka na song ka sii ko hadapan ami. Na gomiyanat so mama na tominindeg roo.
Na pitero kiran a Isa a Ipagise aken rekano antonaa i sisii ko Kitab a kepakay a nggolaolaan ko Gawii a Idedeke? So kanggolaola sa mapiya o di na so kanggolaola sa marata? So kasabeta ko kaoyagoyag o di na so kabinasaa on?
Na liyayas iyan milay so kalangolangon iran na pitero iyan ko mama a Betera ngka a lima ngka. Na biter iyan na miyakapiya den a lima niyan.
Ogaid na tanto siran a kiyararangitan na miyagopakat siran o antonaa i ikidia iran ki Isa.
Sa masa oto na tomiyakedeg si Isa ko bobongan ka pengangarapan na roo sominimba ko Allah ko miyababasa gawii.
Kagiya mapita den na tiyawag iyan so manga sokbat iyan na pinili iyan so sapolo ago dowa kiran a bitowan iyan sa manga siyogo
Si Simon a bitowan iyan sa Pidro si Andriyo a pagari i Pidro si Santiyago si Yahiya si Pilipi si Bartolomiyo
Si Matiyo si Tomas si Santiyago a wata i Alpayo si Simon a bebetowan sa Mala i Paninindeg
Si Yodas a wata i Santiyago ago si Yodas Iskariyot a miyabaloy a makatipo.
Tomiyondagay si Isa ko bobongan a oonotan o manga sokbat iyan na tominindeg siran ko pantar a darpa a ron mitimotimo so tanto a madakel a manga kaom iyan ago madakel pen a manga taw a miyamakapoon sa dalem a inged a Yodiya ago sa Yarosalim ago sii ko manga siti a Tiro ago Sidon sa kilid a ragat.
Miyamanong siran ki Isa kaan iran mapamakineg ago an siran mamakapiya ko manga sakit iran. Miyamakapiya pen so dii sesamoken a saitan.
So langon angkoto a manga taw na palaya pepanamar sa kasekoa iran ki Isa ka pepakapoon rekaniyan so kabatowa a inipakapiya iran langon.
Inilay i Isa so manga sokbat iyan na pitero iyan a Rarakmatan kano a manga miskin ka rek iyo so Ndatoan o Allah.
Rarakmatan kano a pepanga aaor imanto ka pemakaosogen kano bo. Rarakmatan kano a penggoraok imanto ka makapekekala kano bo.
Rarakmatan kano igira a ipekegowad kano o manga taw ago di kano iran itatapian ago pepagongatongaten kano iran ago di ran dii teroon a manga rarata kano sabap ko Wata o Manosiya.
Pakapipiyaa niyo a ginawa niyo amay ka manggolaola ini ago tetepatepak kano sa kakebabaya iyo ka mala a balas a ititiyagar para rekano roo sa kasorgaan. Ka so manga apo iran na datar anan so inikidia iran ko miyanga oona a nabi.
Ogaid na kemorkaan kano a manga kawasa ka kiyasagadan iyo den imanto so kapakadadaya iyo.
Kemorkaan kano a kikaoosog imanto ka penga aaor kano bo. Kemorkaan kano a dii kekala imanto ka mamakapemboko kano ago pemakagoraok.
Kemorkaan kano amay ka dii teroon o langon a taw so mapiya makapantag rekano ka datar ai mambo so inikidia o manga apo iran ko di tito a manga nabi.
Ogaid na teroon ko rekano a pepamakineg raken a kababayai niyo so manga ridoay niyo na nggolaola kano sa mapiya ko pepanga gogowad rekano.
Sembaga niyo sa mapiya so pepamaninta rekano na pangangarapanen iyo so pepamanatro rekano.
O aden a somiyontok reka sa bies na pakisontoken ka on pen so sabala a bies ka. Na o aden a magagaw ko bangkala a ka na di ngka pesepari sa kakowaa niyan pen ko gerab ka.
Begi ngka so oman i pemangni reka na o aden a kominowa ko manga rek ka na di ngka on den pengniya peroman.
Nggolaolaa niyo ko manga taw so kabaya iyo a penggolaolaan iran rekano.
O aya bo a pekebabayaan iyo na so siran oto a pekebabaya rekano na ino kano pen peginam sa balas? Apiya so manga baradosa na pekebabayaan iran so pekebabaya kiran.
Na o aya bo a penggolaolaan iyo sa mapiya na so di rekano dii nggolaola sa mapiya na ino kano pen peginam sa balas? Apiya so manga baradosa na dii nggolaola sa datar anan.
Na o aya bo a pegotangan iyo na so manga taw a sasarigan iyo a pekabadal rekano na ino kano peginam sa balas? Apiya so manga baradosa na pepagotangan iran so manga baradosa a iinamen iran a kabadalan siran sa isen o inotang iran.
Kababayai niyo baden so manga ridoay niyo na nggolaolai niyo siran sa mapiya. Pagotangi niyo siran sa di niyo iinama a ba kano kebadali. Amay ka giyanan na mbelasan kano sa mala na giyanan i kapekiilain iyo sa manga wata kano o Lebi a Maporo ka makalimoon sekaniyan ko siran oto a di penalamat ago manga rarata.
Sabap san na pangalinggagaw kano a datar o Ama iyo a masalinggagaw.
Di niyo kokoma so ped a taw ka di kano mambo kokomen. Di niyo siran selaa ka di kano mambo selaan. Rilai niyo siran ka perilaan kano mambo.
Begi niyo siran ka mbegan kano mambo sa osto a takes a ndekenan ago kokogen na pelontowan pen so imbegay rekano taman sa pepanga oodod. Ka saden sa ipetakes iyo ko ipembegay niyo na aya mambo itakes ko imbegay rekano.
Piyanotol kiran pen i Isa angkai a bayambayanan So bota a mama na di pekaagak sa isa pen a bota ka penga oolog siran a dowa ko kakar.
Kagiya mapasad ai langon tero i Isa ko manga taw a pepamakineg on na somiyong sekaniyan sa Kapirnaom.
Roo na aden a Iromanen a olowan o manga sondaro a aden a oripen iyan a pekesakit a pakapapatain na mala i kipantag ko kadnan iyan.
Kagiya maneg o olowan so makapantag ki Isa na piyakasong iyan on so ped ko manga pelokelokesen o manga Yahodi sa kapangniya iran ki Isa a somong sekaniyan roo kaan iyan mapakapiya so oripen iyan.
Kagiya makaoma siran ki Isa na miyangangampedian siran on sebenar a tig iran a Giyangkai a mama na mapapatot a ogopan ka
Ka pekebabayaan iyan so nasiyon tano na inimbalay kami niyan sa sinagoga.
Na giyoto a miyonot kiran si Isa na sii ko kapepakarani niyan ko walay na somiyogo so olowan sa manga ginawai niyan sa kapeteroa iran ki Isa a Sir di ngka den pesemoka a ginawa ngka ka kena a ba ako mapapatot a ba aken seka pakabolosa ko walay aken
Aya pen o ba aken bilangen a ginawa ko a mapapatot a somong reka. Ogaid na teroa ngka baden a pekapiya so oripen aken na pekapiya sekaniyan den.
Ka saken mambo na mapapadalem ko kapaar o manga poporo aken na aden a manga sondaro a mipapaar aken. O teroa ko ko isa kiran a Lalakaw ka na melalakaw den na o teroa ko ko ped a Song ka sii na song sii na o teroa ko ko oripen aken a Nggolaolaa ngka ini na penggolaolaan iyan.
Kagiya maneg ai i Isa na miyamemesa sekaniyan ko olowan na somiyangor ko madakel a taw a tomotondog on na tig iyan a Teroon ko rekano a apiya sii ko manga taw sa Israil na da ako pen makatoon sa paratiyaya a ba datar ai.
Na kagiya makakasoy so manga siyogo o olowan na miyaoma iran so oripen iyan a miyakabager den.
Da peman matey na somiyong si Isa sa siti a bebetowan sa Nain na miyonot on so manga sokbat iyan ago so madakel a manga taw.
Sii ko kapepekarani niyan ko gimowa o siti na aden a miyatay a mama a aawidan o manga taw ko liyo o siti sa kipelebengen iran on. Botong sekaniyan a wata o ina iyan a miyabalo na madakel a magiinged sangkoto a siti a pepamangonot rekaniyan.
Kagiya mailay o Kadnan so balo na kiyagagawan sekaniyan on na pitero iyan on a Di ka penggoraok!
Na miyobay si Isa ko bangkabangkay na siko iyan na tomiyareg so manga taw a maawid on. Na tig i Isa a Hey mangoda mbowat ka!
Na mimbowat so miyatay na mipoon tero na inikasoy sekaniyan i Isa ki ina iyan.
Palaya siran den miyanga alek na biyantog iran so Allah a tig iran a Barakat a nabi a gomimaw rektano! ago Somiyong sii so Allah ka sebeten iyan so manga pagtaw niyan!
Na lomiyangkap angkai a totol mipantag ki Isa sa dalem a Yodiya ago sii ko midadair on a manga inged.
So manga sokbat i Yahiya na piyanotol iran on so langon ai a miyaoolaola. Na tiyawag iyan so dowa kiran
Na piyakasong iyan siran ko Kadnan kaan iran on miise a Ba seka so pitero i Yahiya a pekaoma o di na ba aden a salakaw a ba ami pen penayawa? 
Kagiya makaoma siran ki Isa na tig iran a Siyogo kami reka i Yahiya a Pananalawat kaan ami reka miise o ba seka so miyatero iyan a pekaoma o di na ba aden a salakaw a ba ami pen penayawa?
Na sii den sangkoto a masa na madakel a taw a piyamakapiya i Isa ko manga gedamen iran ago manga paniyakit ago madakel a saitan a piyamakaliyo niyan ko kisosookan na madakel a bota a piyamakailay niyan.
Na simbag iyan so manga siyogo i Yahiya a Kasoy kano ki Yahiya na panotola niyo ron so miyailay niyo ago miyaneg so manga bota na pepamakailay so manga sadir na pepamakalalakaw so manga pekebowa na miyanga pipiya so manga bengel na pepamakaneg so miyamatay na miyanga ooyag ago so manga miskin na ron pepakitokawan so Mapiya a Totol.
Rarakmatan so taw a di den kedaan sa paratiyaya sabap raken.
Kagiya makalalakaw den so manga siyogo i Yahiya na mitero si Isa ko madakel a taw mipantag ki Yahiya a tig iyan a Sii ko kiyasong iyo ki Yahiya roo ko mitataog a kaden na antonaa i pipikiren iyo a mailay niyo? Ba so gi a pekipipapipay o ndo?
Antonaa den i siyongowan iyo roo a pagilain iyo? Ba so mama a ndiditar piyapiya? Siran oto a manga pipiya i nditaren ago pepaginetaw a kawasa na aya mababaling ko torogan o dato.
Antonaa den i siyongowan iyo roo a pagilain iyo? Ba nabi? Oway na teroon ko rekano a lawan sekaniyan pen sa nabi.
Si Yahiya na aya minisorat ko Kitab a tig o Allah a Sogoon ko so siyogo aken a keona a di seka a pekatiyagar ko lalan a pagokitan ka.
Teroon ko rekano a tig pen i Isa a sii ko langon o manga manosiya na da a isa kiran bo a ba lawan ki Yahiya. Ogaid na so lebi a mitatanan a taw ko Ndatoan o Allah na lawan rekaniyan pen.
(So langon a miyamakaneg ko manga katero i Isa a rakes o manga panenekat sa bowis na tiyarima iran a ontol so inipaliyogat kiran o Allah ka miyakisalawat siran ki Yahiya.
Ogaid na so manga Parisi ago manga goro ko Kitab na da iran tarimaa so takdir kiran o Allah ka da siran pakisalawat ki Yahiya.)
Tig pen i Isa a Antonaa i keibaratan aken ko manga taw a kapapantagan sangkai a masa? Antonaa i kedataran kiran?
Datar siran o manga wata a dii nggitagita sa padian a ipepelalis iran ko manga ped iran a Mimboboniboniyan kami sa kakewing para rekano na da kano sesayaw. Na miyakamboko kami ko lalantangen na da kano goraok.
Kagiya makaoma si Yahiya a Pananalawat a dii powasa ago di maginom sa arak na pitero iyo a Sosookan sekaniyan a saitan.
Ogaid na miyakaoma so Wata o Manosiya a pekan ago peginom na pitero iyo a Ilaya niyo man angkai a bosaw ago tamereg a ginawai o manga panenekat sa bowis ago manga baradosa!
Apiya oto na so ongangen o Allah na pepamataanan a ontol o langon a tomiyarima on.
Aden a Parisi a miyanto ki Isa sa kaken. Na somiyong si Isa ko walay o Parisi na miyakipagatoang on.
Sii sangkoto a siti na aden a babay ron a marata i olaola na kagiya maneg iyan a pekan si Isa sii ko walay o Parisi na somiyong sekaniyan on a maawid sa omoy a mapepeno a lana mamot.
Kagiya makaoma na tomitindeg ko katatalikodan i Isa a tampar sa ai niyan. Pesegad sekaniyan na miyabasa iyan a manga lo iyan so ai i Isa na inisising iyan on a bok iyan. Piyangangarekan iyan a ai niyan na inododan iyan sa lana mamot.
Kagiya mailay ai o Parisi a miyanto ki Isa na tig iyan sa ginawa niyan a O benar a nabi angkai a mama na kekilala niyan o antawaa ini a babay a someseko rekaniyan ago antonaa i olaola niyan ka baradosa.
Na gominiraw si Isa a tig iyan a Simon aden a peteroon ko reka. Tig i Simon a Teroa ngka den Goro.
Tig i Isa a Aden a dowa a mama a miyakaotang ko dii mamagotang sa pirak. So isa on na miyakaotang sa lima gatos a pelata a pirak na so isa peman na lima polo.
Ogaid na kagiya di siran pekabayad a dowa na inirila iyan baden so otang iran. Na antawaa ko dowa oto kataw i lebi a kebabaya ko miyagotang kiran?
Aya pamikiran ko ron a inisembag i Simon na so kiyarilaan iyan a mala i otang. Benar so sembag ka a tig i Isa.
Na diningilan iyan so babay na pitero iyan ki Simon a Miyailay ngka angkai a babay? Somiyoled ako sa walay ngka na da ako ngka begi sa ig a ipagonab sa manga ai aken ogaid na miyabasa iyan a manga lo so manga ai aken na inisising iyan on a bok iyan.
Da ako ngka salama a arek ogaid na giyangkai a babay na pepagarekan iyan den a manga ai aken ipoon ko kiyapakaoma ko.
Da ngka lanai a olo aken ogaid na liyanaan iyan sa lana mamot a manga ai aken.
Kagiya ka maoto na teroon ko reka a kiyarilaan den so madakel a manga dosa niyan a aya kiyasabapan ko mala a kababaya iyan. Ogaid na so taw a kiyarilaan sa maito na maito mambo so kababaya iyan.
Na pitero i Isa ko babay a Kiyarilaan den so manga dosa ngka.
Na so manga ped a manga banto na tig iran sa manga ginawa iran a Antawaa si aki ini a pekarila sa manga dosa?
Oriyan oto na inipanagad i Isa so mala maito a manga inged a dii mangosiyat ago pepakalangkapen iyan so Mapiya a Totol makapantag ko Ndatoan o Allah. Moonot on so sapolo ago dowa a sokbat
Ago so pen so ped a manga babay a miyapamakapiya ko kiyasooki kiran a saitan ago manga gedamen. Siran si Mariyam a bebetowan sa Magdalina a ron miyakaliyo so pito a saitan
Si Yowana a karoma i Kosa a komikibir ko walay i Hirod ago si Sosana ago madakel pen a ped a manga babay a pepagperen iran si Isa ago so manga sokbat iyan a poon ko manga tamok iran.
Madakel a manga taw a poon ko manga pagingedingedan a miyamanong ki Isa na kagiya matimo siran na piyanotol iyan kiran angkai a bayambayanan
Aden a mama a somiyong ko lopa iyan ka seod sa oniin. Sii ko kapeseod iyan na so ped ko oniin na miyaolog ko lalan na pindapodapoan o manga taw ago piyanoka o manga papanok.
Miyaolog so ped on sii ko saliwaton a lopa na so den so kiyalonaw niyan na miyalayon ka di maoorameg so bote.
So ped ko oniin na sii miyaolog ko manga soroken a otan na mito siran merengan na so otan na kiyatanongan iyan so pamomolan.
Na so sabagi ko oniin na miyaolog ko masibokar a lopa na kagiya makatoa na miyamangonga sa mbabagatos. Kagiya matero ai i Isa na inipananalo niyan a So aden a tangila niyan a ipemakineg iyan na pamakineg baden!
Iniise o manga sokbat iyan ki Isa o antonaa i maana ngkoto a bayambayanan.
Na somimbag si Isa a So kasabota ko manga pageemaan makapantag ko Ndatoan o Allah na inibegay rekano den ogaid na so ped a taw na so di aken kiran dii teroon na pepakaokiten aken ko manga bayambayanan. Aya sabap iyan na an siran makapangilailay a di siran bo pekakilala ago an siran makapamakineg a di siran bo pekasabot.
Giyai i maana o bayambayanan so oniin na giyoto so katero o Allah.
So oniin a miyanga oolog ko lalan na giyoto so manga taw a miyamakineg ko katero ogaid na miyakaoma so Iblis na inagaw niyan so katero a poon ko manga poso iran kaan siran di pekaparatiyaya ago di kesabet.
So oniin a miyanga oolog ko saliwaton a lopa na giyoto so manga taw a amay ka pemakinegen iran so katero na terimaan iran a mabababaya siran ogaid na da ini makambekaw ko poso iran. Peparatiyaya siran sa di bo matey ogaid na amay ka penepengan na pemangawa siran on.
So oniin a miyanga oolog ko manga soroken na giyoto so pepamakineg ko katero ogaid na so manga awid a akal so manga kakawasaan ago so kadodoniyai a manga kabaya sangkai a kapepaginetaw iran na pemakatanong ko katero na di den kelotoan so onga iran.
So oniin ko masibokar a lopa na giyoto so pepamakineg ko katero na tatagoon iran ko mapiya ago maontol a poso iran na ipeteros iran den taman sa mamangonga.
Da a taw a petentem sa palitaan a ba niyan tongkopa o di na ba niyan betaden ko didalem a katri ka imbatog iyan baden sa poro kaan makailay sa maliwanag so pepemanoled ko walay.
Ka so langon a isosolen na kepayag bo ago so langon a pageemaan na ketokawan bo ago kerinayag.
Kagiya ka maoto na iiktiyar kano ko kapepamakineg iyo. Ka so aden a rek iyan na kebegan pen ogaid na so da a rek iyan na apiya so ibibilang iyan a rek iyan na kowaan on.
Mandiyadi na somiyong ki Isa so ina iyan ago so manga pagari niyan a mama ogaid na da siran on makaobay sabap ko kadakel o manga taw.
Na aden a mitero on ki Isa a Si ina a ka ago so manga pagari ngka na kititindeg sa liyo a kebaya siran reka makipegilaya.
Pitero kiran langon i Isa a Aya ina aken ago manga pagari aken na siran oto a pepamakineg ko katero o Allah ago petoman on.
Miyakaisa a gawii na miyageda si Isa ko awang a ped o manga sokbat iyan na pitero iyan kiran a Romipag tano ko ranaw  na tomiyolak siran.
Sii ko di ran dii kapelayalayag na tiyorog si Isa. Na somiyamber so tanto a mabager a ndo sa ranaw na pekepeno so awang a ig na tanto siran a miyamiligro.
Miyobay ki Isa so manga sokbat iyan na piyokaw iran a tig iran on a Kadnan Kadnan magaan tano den migaled! Mimbowat si Isa na siyaparan iyan so ndo ago so ig a dii mbegel sa manga ala. Na gominek so ndo ago so manga begel na lomingen den.
Na pitero iyan ko manga sokbat a Anda den so paratiyaya niyo? Na miyalek siran ago miyamemesa na iniise o oman i isa ko ped iyan a Antawaa ini a mama? Apiya so ndo ago so ig na pesogoon iyan na petoman siran rekaniyan?
Tomiyaros siran lomayag roo sa inged o manga Girasin roo ko sabala a ranaw a Galili.
So kiyatepad i Isa sa lopa na inalaw sekaniyan o mama a sosookan a manga saitan a poon ko siti. Miyatey den na da den nditar angkai a mama ago da den makabaling sa walay ka sii gegenek ko manga koba.
Kagiya mailay niyan si Isa na kominisek sekaniyan na gomipe ko hadapan iyan a inilalis iyan sa matanog a Hey Isa Wata o Allah a Lebi a Maporo antonaa i pagangin ka raken? Pengnin ko reka a di ako ngka perasaya!
Pitero iyan ai ka siyogo i Isa so saitan a liyo ko mama. Ka lalayon sekaniyan ipepaar o saitan na apiya pen pepagipaten a papatongen a rantay a manga lima niyan ago manga ai na pekeredot iyan baden so manga rantay na ipendendeg sekaniyan o saitan ko mitataog a manga darpa.
Iniise rekaniyan i Isa a Anta i ngaran ka? Inisembag iyan a Sagorompong ka madakel a manga saitan a somosook rekaniyan.
Na miyangangampedian ki Isa so manga saitan sa di niyan siran sogoon sa kasong iran ko landeng a da a pitetamanan a kadalem iyan.
Marani sangkoto a darpa na aden a talon roo a manga baboy a pepangangan ko silid o bobongan na inakol o manga saitan ki Isa a peroon iyan a kapakasook iran ko manga baboy. Miniyog si Isa
Na giyoto a mililiyo so manga saitan ko mama na miyamanook siran ko manga baboy. Na minggagaan siran malalagoy ko silid na miyanga oolog ko pampang o ranaw na palaya siran den miyanga aled.
So manga tomatagikor ko manga baboy na kiyabantayan iran so miyanggolaola o manga baboy na miyalalagoy siran ago piyamanotol iran ko siti ago sii ko dii pagonayonayan.
Miyamanong roo so manga taw ka pagilain iran angkoto a miyanggolaola. Kagiya makaoma siran ki Isa na miyailay iran a moontod ko obay a ai i Isa so mama a miyakaliyo ron so manga saitan a ndiditar sekaniyan ago miyakapiya i pamikiran na miyanga alek siran.
Siran oto a miyakamasa ko kiyapakapiyaa ko sosookan a mama na piyanotol iran ko manga taw a somiyong roo.
Na so langon angkoto a madakel a taw a poon ko inged o manga Girasin na inakol iran ki Isa a awai niyan siran ka riyaot siran o tanto a kalek. Sabap roo na miyageda si Isa ko awang ka kesoy sa sabala a ranaw.
So mama a lominiyo ron so manga saitan na piyangni niyan ki Isa a makaonot on ogaid na piyakabaling i Isa a tig iyan a
Kasoy ka ko walay ngka na panotola ngka so pinggolaola reka o Allah. Na komiyasoy sekaniyan na piyakalangkap iyan ko solesoled a siti so pinggolaola rekaniyan i Isa.
Kagiya makakasoy si Isa ko sabala a ranaw na miyababaya so madakel a taw sa kiyatarimaa iran on ka pakatatalingomaan iran langon.
Samaoto na miyakaoma on so isa a mama a bebetowan sa Yairos a olowan sa sinagoga na somiyodiyod sekaniyan ko hadapan i Isa na piyangni niyan on a somong ko walay niyan
Ka pakapapatain so botong a wata iyan a babay a manga sapolo ago dowa ragon a idad iyan. Sii ko kapesong roo i Isa na madakel a manga taw a makarorompir rekaniyan.
Lomolook kiran so isa a babay a di on keda so kaperogoi ron ko miyakasapolo ago dowa ragon. Miyanggasto niyan den so langon o tamok iyan ko kapepakipamolong iyan ogaid na da a pamomolong a ba niyan miyapakapiya so babay.
Na miyobay sekaniyan ko talikodan i Isa na siko iyan so sagayadan o kimon iyan na sakotika den a gominek so kapendogayas o rogo iyan.
Iniise i Isa a Antawaa i somiko raken? Kagiya makapewal siran langon na tig i Pidro a Kadnan madakel a manga taw a lomilibet reka a makarorompir reka.
Ogaid na pitero i Isa a Aden a somiko raken ka miyagedam aken a lominiyo raken a kabatowa.
Kagiya mailay o babay a kiyatokawan den so pinggolaola niyan na miyobay ki Isa a sarta a tatabaden. Gomipe sekaniyan ko ai niyan na piyanotol iyan ko kamamasaan o langon oto a taw o ino niyan sekoa ago so kiyapakapiya niyan sa sakotika.
Na pitero rekaniyan i Isa a Wata aken so paratiyaya ngka na aya ngka inipakabager. Baling ka a lomilintad.
Sii ko di sii pen dii kateroa i Isa na aden a miyakaoma a poon ko walay o olowan sa sinagoga na pitero iyan ki Yairos a Miyatay den so wata a ka. Di ngka den dii tekora so Goro.
Miyaneg ai i Isa na pitero iyan ki Yairos a Di ka pekelek. Paratiyaya ka baden ka pekabager so wata a ka.
Tinimo i Isa so sapolo ago dowa a sokbat iyan na bigan iyan siran sa kabatowa ago kapaar sa kapakaliyowa ko langon a saitan ko kisosookan ago so kapamolongi ko manga gedamen.
Na piyakalalakaw niyan siran sa kapakalangkapa iran ko Ndatoan o Allah ago an iran mapamakapiya so pepanga sasakit.
Pitero iyan kiran a Sii ko kapelalakaw niyo na di kano pagawid sa apiya antonaa di kano pagawid sa teken o di na pontir o di na pangenengken o di na pirak aya pen o ba so isembi iyo a nditaren.
Apiya anda a walay a pekabolosen kano ron na roo kano den taman sa mawa kano sangkoto a inged.
Na apiya anda a di kano terimaan o manga taw ron na awai niyo angkoto a inged na popoga niyo so bayanek ko manga ai niyo sa kapelalangi niyo kiran.
Na gomiyanat so manga sokbat a ipepanagad iran so oman i inged a pepakalangkapen iran on so Mapiya a totol ago pepamakapiyaan iran so pepanga sasakit ko apiya anda.
Si Hirod a aya ndadato sa Galili na miyaneg iyan so langon ai a dii nggolaolaan na tanto sekaniyan a kiyalibogan ka dii teroon o ped a taw a miyaoyag bo si Yahiya a poon ko miyamatay.
So pen so ped na di iran dii teroon a miyakagemaw so Iliyas na tig o manga ped a miyaoyag bo so isa ko miyanga oona a nabi.
Ogaid na tig i Hirod a Piyakipotaan aken sa olo si Yahiya na antawaa bes angkai a mama a madakel a manga nganin a pekeneg aken makapantag rekaniyan? Na sisingayoon i Hirod a kailaya niyan ki Isa.
Kagiya makakasoy ki Isa so manga siyogo iyan na piyanotol iran on so langon a miyanggolaola iran. Na piyakaonot iyan siran na somiyong siran sa da a ped iran ko isa a siti a bebetowan sa Bitsaida.
Ogaid na kiyatokawan ai o madakel a taw na miyamanondog siran rekaniyan. Initapi siran i Isa na pitero iyan kiran so makapantag ko Ndatoan o Allah na piyamakapiya niyan pen so pepanga sasakit.
Sii ko kaperimon iyan den na miyobay ki Isa so sapolo ago dowa a sokbat a tig iran a Pakalalakawa ngka angkai a madakel a taw ko melilibeta rektano a manga inged ago dii pagonayonayan kaan siran on makapangowa sa pangenengken ago ron mamakaiga ka sisii tano sangkai a mitataog a darpa.
Na pitero kiran i Isa a Sekano den i pamegay kiran sa kekan iran. Tig iran a Lima timan bo a paan ago dowa timan a seda a sisii rekami. Ba ngka kabaya a lomalakaw kami ago mamasa sa pangenengken a pekikan ko langon ai a manga taw? (
Ka manga lima nggibo a manga mama a ndodoo.) Ogaid na pitero i Isa ko manga sokbat iyan a Pakaontoda niyo siran a pelompolompoken siran sa manga ndilima polo.
Pinggolaola ini o manga sokbat na piyakaontod iran siran langon.
Kinowa i Isa so lima timan a paan ago so dowa a seda na lomiyangag sa langit ago miyanalamat. Na piyangopak iyan so paan ago so manga seda na inipamegay niyan ko manga sokbat an iran mipagana ko madakel a taw.
Na palaya siran den komiyan ago miyanga oosog na piyanimo o manga sokbat so miyasama iran na minipeno ko sapolo ago dowa a reban.
Miyakaisa a gawii sii ko kapepangangarapan i Isa a sekaniyan bo na miyobay rekaniyan so manga sokbat iyan. Na iniise iyan kiran a Antawaa kon ako a kabasa o manga taw?
Pitero iran a Seka kon si Yahiya a Pananalawat na pitero o manga ped a seka si Iliyas na so pen so ped na tig iran a isa ka ko miyanga oona a nabi a miyaoyag bo.
Na iniise kiran i Isa a Sekano antonaa i mapetero iyo o antawaa ko? Somimbag si Pidro a Seka so Al Masih a siyogo o Allah.
Na liyalangan siran i Isa sa di iran ai petetaroa ko apiya antawaa.
Na tig iyan pen a So Wata o Manosiya na disomala a madakel a ikerasay niyan na di sekaniyan terimaan o manga pelokelokesen o manga Yahodi ago so manga poporo a imam ago so manga goro ko Kitab. Mbonoon sekaniyan na keoyag bo sii ko ikatelo gawii.
Na pitero iyan ko langon o manga taw a O aden a kebaya raken tomondog na disomala a itolak iyan a ginawa niyan ago posain iyan so kros iyan oman gawii ago pegonot raken.
Ka apiya antawaa i kebayaan iyan somabet so kaoyagoyag iyan na pelagaan iyan baden. Ogaid na apiya antawaa i iperila iyan so kaoyagoyag iyan sabap raken na kesabet iyan.
O miyakowa o taw so dalem a doniya a sarta a miyalaga o di na minisangkop a ginawa niyan na antonaa i miyanggona niyan on?
Apiya antawaa i ikeya ako niyan ago so manga katero aken na ikeya sekaniyan mambo o Wata o Manosiya amay ka makaoma a misasarta on so bantogan iyan ago so bantogan o Ama ago so soti a manga malaikat.
Teroon ko rekano a mataan den a aden a ped ko makadadarpa sii a kemasaan iran so Ndatoan o Allah sa di iran pen kapatay.
Kagiya mamakawalo den gawii ko kiyateroa niyan sii na tomiyakedeg si Isa ko palaw ka pengangarapan na piyakaonot iyan si Pidro si Yahiya ago si Santiyago.
Sii ko kapepangangarapan iyan na miyasalin so paras iyan na kominindat so manga nditaren iyan sa kapoti iyan.
Na minitekaw a miyakagemaw so dowa kataw a mama a si Mosa ago si Iliyas a dii makimbitiyarai ki Isa.
Maririnayag so bantogan iran na aya iran dii mbibitiyaraiyan na so kapatay i Isa a disomala a keokitan iyan roo sa Yarosalim.
Si Pidro ago so manga ped iyan na tanto siran a piyangepan a torog ogaid na kagiya mamakanaw siran na miyailay iran so bantogan i Isa ago so dowa kataw a tomitindeg a maabay ron.
Sii ko kapagawai den angkoto a dowa kataw ki Isa na pitero rekaniyan i Pidro a Kadnan mapiya kagiya sisii tano. Magembaal kami sa telo a lawig a so isa on na para reka so isa on na para ki Mosa na so isa on na para ki Iliyas.
Sii ko di niyan pen dii katero na miyakagemaw a gabon na siyayapan iyan siran na miyanga alek so manga sokbat ko kiyalibeta kiran o gabon.
Miyakapoon a sowara ko gabon a tig iyan a Giyai so Wata aken a pinili aken. Pamakinega niyo sekaniyan!
Kagiya makatero so sowara na miyailay iran a si Isa na da a ped iyan. Sa masa oto na piyagma ini o manga sokbat ka da iran tetaroa ko apiya antawaa so kiyamasaan iran roo.
Kagiya talondog a gawii na tomiyondagay siran ko palaw na inalaw si Isa o tanto a madakel a taw.
Na miyananalo so isa a mama a lomolook kiran a tig iyan a Goro kapedipedi ka bo na ilaya ngka a wata aken ai a mama ka aya ko bo wata.
Pepakapasangan sekaniyan o saitan a sarta a pekisek na di niyan dii pakatetaliyaan a lawas iyan ago pendidi a ngari iyan. Di ketey a katataregi niyan on ka lalayon iyan peperanegen.
Piyangni aken ko manga sokbat ka a pakaliyowa iran na da iran magaga.
Na pitero kiran i Isa a Sekano a da a paratiyaya niyan ago mategas i olo a manga taw. Ay katey pen a disomala a kipageepedaan aken rekano ago kapanginginsabari rekano? Na pitero iyan ko mama a Wita ngka sii so wata a ka.
Kagiya pepakarani so wata na inilampes o saitan na piyakatetaliya iyan a lawas iyan. Ogaid na siyaparan i Isa so saitan na sarta a piyakapiya niyan so wata na piyalad iyan ko ama iyan.
Na palaya siran miyamemesa ko kala i gees o Allah. Sii ko di ran dii kapamemesa ko langon a pinggolaola i Isa na pitero iyan ko manga sokbat iyan a
Tanodi niyo angkai a peteroon ko rekano. So Wata o Manosiya na peladen ko kapaar o manga taw.
Ogaid na da iran sabota i maana angkoto a pitero iyan. Piyagma ini kiran kaan iran di kesaboti na inikalek iran o ba iran on isean so makapantag sii.
Mipoon ndadaowai so manga sokbat o antawaa i lebi kiran a mala.
Katawan i Isa so mapipikir iran na kominowa sekaniyan sa wata na piyakatindeg iyan ko obay niyan
Na pitero iyan kiran a Apiya antawaa i terima sangkai a wata sii ko ingaran aken na saken i terimaan iyan. Na so terima raken na terimaan iyan mambo so somiyogo raken. Ka saden sa ibababa iyan a ginawa niyan ko kalangolangon iyo na aya lebi a mala.
Pitero i Yahiya a Kadnan miyakailay kami sa mama a pepakaliyo ko manga saitan sii ko ingaran ka na tipengan ami somapar sekaniyan ka kena a ba rektano maaped.
Di niyo pesepari a tig i Isa ka so kena a ba rekano somosopak na tomatampil rekano.
Sii ko kapepakarani den o masa a kibayaon ki Isa sa kasorgaan na piyasad iyan sa ginawa niyan a song sa Yarosalim.
Somiyogo sekaniyan sa manga sogo a miyaona rekaniyan na somiyong siran ko isa a inged sa Samariya ka petiyagar siran roo ko kapekaoma niyan.
Ogaid na so manga magiinged roo na da iran tarimaa si Isa ka marayag a pegantap sekaniyan sa Yarosalim.
Kagiya mailay ai o manga sokbat a si Santiyago ago si Yahiya na tig iran a Kadnan ba ngka kabaya a isogo ami a moran sa apoy a poon sa langit kaan siran mabinasa?
Ogaid na dominingil kiran si Isa na pimbongetan iyan siran
Na tomiyaros siran den lomalakaw roo ko salakaw a inged.
Oriyan ai na miyamili si Isa sa pito polo ago dowa a ped a manga mama na piyakalalakaw niyan sa kangginadowa a piyakaona niyan ko oman i inged ago darpa a magaan iyan songowan.
Pitero iyan kiran a Madakel a peragonen ogaid na mainot so di ron dii nggagalebek. Kagiya ka maoto na pangangarapan kano ko Kadnan a kirek ko peragonen sa pakasongen iyan on so ped pen a gomagalebek a makaperagon on.
Lalakaw kano den na tanodi niyo a pesogoon ko sekano a datar o manga nati a bilibili sii ko look o manga wawaraw a aso.
Di kano pagawid sa pirak pontir o di na tinilas na di kano tereg lomalakaw sa kaperamata niyo a bitiyara ko apiya antawaa.
Apiya anda a walay i mbolosan iyo na onai niyo tero a Pengnin ko a makalintad angkai a walay.
O aden a mababaling roo a pekebabayaan iyan so kalilintad na ketatap on so salam iyo ogaid na o da na kesoy rekano baden so salam iyo.
Sii kano tareg sangkoto a walay na kan kano ago inom kano ko ipegana iran rekano ka so gomagalebek na patot a sokayan. Di niyo pakapetetepasaa so manga walay.
Apiya anda a siti i songowan iyo a ron kano iran terimaa na kana niyo so apiya antonaa i ipegana iran rekano.
Pamakapiyaa niyo so pepanga sasakit sangkoto a siti na teroa niyo ko manga taw roo a Miyakarani rekano den so Ndatoan o Allah.
Ogaid na apiya anda a siti i songowan iyo a di kano iran roo terimaan na liyo kano ko poblasiyon na teroa niyo a
Apiya so bayanek ko inged iyo a domedeket ko manga ai ami na sisingen ami sa kapelalangi ami rekano ogaid na tanodi niyo a miyakarani den so Ndatoan o Allah.
Teroon ko rekano a sii ko gawii a kapengokom na lebi pen a makep so kandanega ko manga taw sa Sodom a di so kandanega ko manga taw sangkoto a siti.
Kemorkaan kano a manga taw sa Korasin ago kemorkaan kano san sa Bitsaida ka so manga ala i kabatowa a galebek a miyanggolaola rekano san na o miyanggolaola roo sa Tiro ago sa Sidon na miyatey den o kowan a kiyatalikodan iran so manga dosa iran a pepakiilay iran ai ko kaoontod iran a somosolot sa sako ago pepirikan iran sa manga ombi a manga olo iran.
Sii ko gawii a kapengokom na lebi pen a makep so kandanega ko manga taw sa Tiro ago sa Sidon a di so kandanega rekano.
Sekano mambo roo sa Kapirnaom ba kano kipangkat sa taman sa kasorgaan? Kena ka pagologen kano baden roo sa kanarakaan!
Na tig i Isa ko manga sokbat iyan a So pepamakineg rekano na saken i pepamakinegen iyan na so di rekano terima na saken i di niyan terimaan na so telikod raken na telikodan iyan so somiyogo raken.
Oriyan iyan na miyakakasoy so pito polo ago dowa kataw a mama a mabababaya siran na pitero iran a Kadnan apiya so manga saitan na miyakimbaya rekami igira a piyamanogo ami siran sii ko ingaran ka.
Somimbag si Isa a Miyailay aken so Iblis a domimbeng a datar o kilakilat a poon sa kasorgaan.
Bigan aken sekano sa kapaar sa kadapoi niyo ko manga nipay ago so manga orang ago so kapegesa niyo ko langon a kapakagaga o Ridoay na da den a ba rekano pekasakit.
Ogaid na di kano kebabaya sabap sa miyakimbaya rekano so manga saitan ka kababaya kano baden sabap sa miyamangisorat so manga ngaran iyo roo sa kasorgaan.
Samaoto na tanto a miyababaya si Isa a nggolalan ko Soti a Roh na tig iyan a Hey Ama a Kadnan sa kasorgaan ago giya doniya pepodin ko seka ka so pageemaan ka ko manga somasabot ago manga oongangen na piyayag ka ko da a manga peleng iyan. Mataan den Ama a pinggolaola ngka ini ka ikasosoat ka a kabaya a ka.
So Ama aken na inisarig iyan raken so langon taman. Da a matao ko Wata a rowar ko Ama na da a matao ko Ama a rowar ko Wata ago so kebayaan o Wata a peyagan iyan on.
Na somiyangor si Isa ko manga sokbat iyan na pitero iyan kiran a siran bo a Rarakmatan kano a pepakailay ko manga nganin a pekeilay niyo
Ka teroon ko rekano a madakel a manga nabi ago manga dato a kebayaan iran milay so pekeilay niyo ogaid na da iran mailay. Na kebayaan iran maneg so miyaneg iyo ogaid na da iran ai maneg.
Miyakaisa a gawii na tominindeg so isa a goro ko Kitab sa katepengi niyan ki Isa. Iniise iyan on a Goro antonaa i disomala a penggolaolaan ko kaan ako makatarima sa kaoyagoyag a da a kaposan iyan?
Tig i Isa a Antonaa i misosorat ko Kitab? Andamanaya i kiyasabota ngka on?
Somimbag sekaniyan a Kababayai ngka so Kadnan a Tohan ka sa iklas ko poso ngka ago iklas ko niyawa ngka ago iklas ko bager ka ago iklas ko iman ka na kababayai ngka so siringan ka a datar a ginawa ngka.
Tig i Isa a Osto so inisembag ka. O nggolaolaa ngka ini na keoyag ka.
Ogaid na kabaya angkoto a goro a makilala sekaniyan a maontol na iniise iyan ki Isa a Antawaa bes i siringan aken?
Inisembag i Isa a Aden a mama a pelalakaw a poon sa Yarosalim ka pesong sa Yariko na inayanan sekaniyan o manga tanganiyaya. Likasan iran na kagiya maperaneg iran na inawaan iran a samabo di petay.
Miyasalak a aden a imam a pegokit sangkoto a lalan na kagiya mailay niyan angkoto a mama na siyagadan iyan baden a sii miyokit ko sabala a kilid o lalan.
Datar oto mambo a miyakaoma roo so isa a Libitiyo na kagiya mailay niyan so mama na ba niyan den mambo siyagadan ko sabala a kilid o lalan.
Ogaid na aden a Isamariyan a pelalakaw roo a miyaoma niyan angkoto a mama na kagiya mailay niyan na inikapedi iyan.
Inobay niyan so mama na inododan iyan sa lana ago arak so manga pali iyan ago biyongkosan iyan. Piyakakoda iyan ko koda iyan na inowit iyan ko walay a pembolosan na pitebal iyan.
Kagiya mapita na bigan iyan sa dowa a timan a pelata a pirak so komikibir ko pembolosan na iniinsarat iyan on a Siyapa ngka a angkai a mama na amay ka komasoy ako sii bo na beyadan ko seka ko miyanggasto ngka a di sii ketarotopan. 
Tig pen i Isa a Antawaa sangkoto a telo kataw i pipikiren ka a tomiyoman ko okitokit ko kasisiringana ko mama a inayanan o manga tanganiyaya?
Na tig o goro a So komiyapedi on. Tig i Isa a Lalakaw ka den na nggolaola ka mambo sa datar oto.
Sii ko kapeteros lomlalakaw i Isa ago so manga sokbat iyan na miyakaoma siran ko isa a inged a aden a babay ron a aya ngaran iyan na si Marta na piyakabolos iyan si Isa ko walay niyan.
Aden a pagari niyan a babay a bebetowan sa Mariyam na miyontod sekaniyan ko obay o ai o Kadnan a pepamakineg ko di niyan dii teroon
Ogaid na matetembang si Marta ko madakel a manga galebek iyan. Na miyobay si Marta ki Isa a tig iyan a Kadnan ba ngka da tagoa sa ginawa a ba ako baden pepegilaya o pagari aken ko di aken dii kanggolaolaa ko langon o manga galebek sa walay? Teroa ngka on a ogopi ako niyan!
Marta Marta a tig o Kadnan pepakaawiden ka a akal ka ago pekelalongan ka ko madakel a manga nganin
Miyakaisa a gawii na pepangangarapan si Isa roo ko isa a darpa. Kagiya makapasad mangangarapan na pitero on o isa ko manga sokbat iyan a Kadnan pangendaon ka rekami so kapangangarapan a datar o kiyapangendaowa i Yahiya ko manga sokbat iyan.
Pitero kiran i Isa a Igira a pepangangarapan kano na teroa niyo a Hey Ama Pengnin ko a kapagaadatan so soti a ingaran ka makatalingoma so Ndatoan ka.
Began ka rekami sa oman gawii so pangenengken a kailangan ami sangkoto a gawii.
Rilai kami ngka ko manga dosa mi a datar mambo o kaperilai ami ko langon o miyakasela rekami. Na di kami ngka pekigawiin. 
Pitero pen i Isa ko manga sobbat iyan a Ibarat na aden a isa rekano a song ko walay o ginawai niyan sii ko kiyalooki ko gawii na peteroon iyan on a Hey pagariya otangi ako ngka sa telo timan a paan
Ka miyakaoma ko walay aken so layok aken sii ko kapelalakaw niyan na da den a mipegana ko ron.
Na giyoto a isembag rekaniyan o ginawai niyan sa soled a walay a Di ako ngka pesemoka! Kiyalekeban den so pintoan na miyakaiga kami ago so manga wata aken. Di ako makapembowat sa ba ko seka on begi.
Na teroon ko rekano a tig i Isa a apiya pen di den pembowat so ginawai niyan sa kambegi niyan on sabap bo ko di ran dii kangginawai na pembowat sekaniyan den sabap ko kipetarosen o mama ko kapepamangni niyan na mbegan iyan sa apiya antonaa i kebayaan iyan.
Kagiya ka maoto na teroon ko rekano a pepamangni kano baden ka kebegan kano mbabanog kano ka pekatoon kano pepanonotok kano ko pintoan ka pelekaan rekano.
Ka oman i isa a pepamangni na mbegan na so dii mbabanog na pekatoon na so pepanonotok ko pintoan na pelekaan ai rekaniyan.
Ba aden a isa rekano a kiwata a mbegan iyan sa nipay so wata iyan a pepemangni ron sa seda?
O di na ba ngka sekaniyan mbegi sa orang o pepamangni sa orak a manok?
Ka apiya pen o manga rarata kano i olaola na matao kano megay sa manga pipiya a pamemegayan ko manga wata iyo. Kagiya ka maoto na taralebi pen a imbegay rekano o Ama iyo a ndodoo sa kasorgaan so Soti a Roh ko siran oto a pepamangni ron.
Samaoto na piyakaliyo i Isa so isa a saitan a somosook ko mama a amang na kagiya makaliyo den so saitan na miyakatero so mama na miyamemesa so madakel a taw.
Ogaid na pitero o ped kiran a Pepakaliyon iyan so manga saitan a nggolalan ko kapaar o Iblis a dato o manga saitan.
Aden a manga ped a tipengan iran si Isa ka piyamangni iran on a pakiilain iyan kiran so piyakamemesa a nanao a poon sa kasorgaan.
Ogaid na katawan i Isa so mapipikir iran na pitero iyan kiran a Oman i isa ka ndatoan a maooparik a mamagonaya tidawa so manga taw ron na di kemboway na oman i isa ka walay a maooparik a mamagonaya siran sosopaka na kebinasa.
So mambo so Iblis na o pesopaka niyan so ndadatoan iyan a manga saitan na andamanaya i kakemboway o ndatoan iyan? Ka pitero iyo a pepakaliyon ko so manga saitan a nggolalan ko kapaar o Iblis.
Na o pepakaliyowa ko ko manga saitan a nggolalan ko kapaar o Iblis na andamanaya i kapepakaliyowa kiran o manga kaom iyo? Siran den i pekikilala sa manga ribat kano den.
Aya mataan na pepakaliyon aken so manga saitan a nggolalan ko kapaar o Allah na giyai i poriba sa miyakaoma rekano den so Ndatoan o Allah.
Amay ka so mabager a mama a nggogomaan piyapiya na pegipaten iyan so walay niyan na di mapanekew so manga pagigimo niyan.
Ogaid na amay ka nggobat rekaniyan so lebi pen a mabager a di sekaniyan na kepeges iyan angkoto a kiwalay na pagagaon iyan on so langon o gomaan a sasanaan iyan na pembagibagiin iyan so manga nganin a piteban iyan.
So kena a ba raken tomatampil na makasosopak raken na so di raken magogop makipetimo na baden makapembelabelag.
Amay ka makaliyo so saitan ko lawas o taw na pegenebeneb ko manga darpa a mamara a pembabanog sa kadekean iyan. O di ron pekatoon na peteroon iyan a Komasoy ako baden ko andang a babalingan a inawaan ko.
Amay ka makakasoy ron na maoma niyan a lompiyo ago matatanor.
Na melalakaw peroman na pekaonoten iyan so pito a ped a saitan a lebi pen a marata a di sekaniyan na pemanookan iran angkoto a taw na roo siran mbaling. Na marata so kaposan a kapakambebetad iyan a di so miyaona.
Sii ko di sii dii kateroa i Isa na aden a babay a lomolook ko madakel a taw a inipananalo niyan a Rarakmatan so babay a mimbawata reka ago kiyasosowan ka!
Ogaid na aya inisembag i Isa na Aya lebi pen a rarakmatan na so siran oto a pepamakineg ko manga katero o Allah ago petoman on!
Sii ko kapekelimod o madakel pen a manga taw ki Isa na pitero iyan a Manga rarata so manga taw a kapapantagan sangkai a masa! Pepamangni siran sa piyakamemesa a nanao ogaid na da den a imbegay kiran a nanao a rowar ko nanao ki Yonas.
Ka si Yonas na miyabaloy a nanao ko manga taw sa Niniba na datar oto mambo a so Wata o Manosiya na kebaloy a nanao ko kapapantagan imanto a manga taw.
Sii ko gawii a kapengokom na magembowat so Bai sa Pagabagatan na ndewain iyan so kapapantagan imanto a manga taw ka lomiyalakaw sekaniyan a poon sa tanto a mawatan kaan iyan mapamakineg so ongangen i Solaiman. Na sisii den imanto so lawan pen ki Solaiman.
Sii ko gawii a kapengokom na pemangembowat mambo so manga taw sa Niniba na ndewain iran so kapapantagan imanto a manga taw ka piyamanalikodan iran so manga dosa iran sii ko kiyanega iran ko kiyapangosiyat i Yonas. Na sisii den imanto so lawan pen ki Yonas.
Da a taw a petentem sa palitaan a ba niyan solenen o di na ba niyan sapengi ko asada ka imbatog iyan sa poro kaan makailay sa maliwanag so pepamanoled roo.
So mata ngka na aya solo o lawas ka. O mapiya so manga mata ngka na kaliliwanagan so intiro a lawas ka ogaid na o marata so manga mata ngka na kalilibotengan so intiro a lawas ka.
Kagiya ka maoto na iktiyari ngka o ba kalibotengi so kaliwanag a madadalem reka.
Sabap roo na amay ka kaliliwanagan so intiro a lawas ka a da den ba on kalilibotengan na maliwanag den piyapiya a datar bo o kapelindawi reka o kasindaw o solo.
Kagiya makapasad tero si Isa na biyoyo o isa a Parisi ko kaken. Na somiyoled sekaniyan ko walay o Parisi na miyakipagatoang on.
Miyainengka o Parisi a da pangonab si Isa ko da niyan pen kakan na miyamemesa baden.
Na pitero rekaniyan o Kadnan a Sekano a manga Parisi na pelompiyon iyo so liyo o tagayan ago lapad ogaid na sii ko soled iyo na mapepeno kano a kapanalimbot ago kamarataan!
Manga lalong kano! So Allah a mimbaal ko liyo na ba di mambo mimbaal ko soled?
Ogaid na pamegan iyo a sadka ko manga miskin so sisii rekano na go bo malompiyo so kalangolangon sii rekano.
Kemorkaan kano a manga Parisi! Ka apiya so ba bo palapa a lagid o kemi ago anis ago oman i pisosonan a leletean na di niyo dii ndiyakatan ogaid na indadarainon iyo so maontol a kokoman ago so kapekebabayai niyo ko Allah. Giyanan i patot a penggolaolaan iyo a sarta a di niyo pendarainonen so ped a pesowaan.
Sa kapapantagan oto na malilimod so bariboribo den a manga taw taman sa di siran dii makandadapoay. Na mitero mona si Isa ko manga sokbat iyan a tig iyan a Pananggilai niyo so tapay o manga Parisi a so di ran dii kapamagomanta.
Oman i pageemaan na kepayag na so langon a isosolen na ketokawan bo.
Sabap sii na saden sa pitero iyo sii ko maliboteng na keneg sii ko maliwanag na saden sa inipangetong iyo sii ko misosolen a rowang na pekalangkapen a poon ko poro o manga walay.
Teroon ko rekano manga ginawai aken a di niyo keleken so siran oto a pemakapatay sa lawas na mapasad oto na da den a ped a mapenggolaola iran rekano.
Pekitokawan ko rekano o antawaa i patot a ikalek iyo kaleken iyo so Allah a amay ka miyakapatay sa taw na aden a kapaar iyan sa kipelebaden iyan on sa kanarakaan. Oway teroon ko rekano a sekaniyan i kaleken iyo.
So lima timan a kenti na ba di pepasaa sa dowalad bo a kowarta? Oway ogaid na da a isa kiran bo a ba kelipatan o Allah.
Na lawan sii pen na apiya so manga bok sa olo niyo na palaya den bibilangen. Di kano pekelek ka mala kano i bali a di so madakel a kenti.
Teroon ko rekano a apiya antawaa i peteroon iyan ko hadapan o manga taw a kaom aken sekaniyan na datar oto mambo a peteroon o Wata o Manosiya ko hadapan o manga malaikat o Allah.
Ogaid na so taw a ipepelaw ako niyan ko hadapan o manga taw na ipepelaw aken mambo ko hadapan o manga malaikat o Allah.
Oman i isa a petero sa marata makapantag ko Wata o Manosiya na kerilaan ogaid na apiya antawaa i pepagitowitoon iyan so Soti a Roh na di den kerilaan.
Amay ka ipendimanda kano sii ko manga sinagoga o di na sii ko hadapan o manga gobirnador ago manga dato na di niyo pegawiden a akal o andamanaya i kipetindegen iyo ko ginawa niyo o di na antonaa i mapetero iyo.
Ka sii sangkoto a oras na paginsaratan kano o Soti a Roh ko patot a peteroon iyo.
Aden a sakataw a mama sangkoto a malilimod a pitero iyan ki Isa a Goro teroa ngka ko pagari aken a mama a pakambagianen ako niyan ko tamok a miniganat rekami o ama ami.
Tig i Isa a Ari antawaa i miyakatoro raken a pengokom rekano o di na tomanor?
Na pitero iyan kiran pen langon a Iiktiyar kano! Pangalii niyo so apiya antonaa a kanapso ka so manga tamok o taw apiya mitataralo na kena a ba on mipepasod so tito a kaoyagoyag iyan.
Na piyanotol kiran i Isa angkai a bayambayanan Aden a kawasa a mama a mala a miyaragon ko lopa iyan.
Miyapamikir iyan a Antonaa i sowaan ko ka da a ketagoan ko ko pereperan aken?
Na tig iyan a Giyai i penggolaolaan ko. Gebaan ko so manga boniga ko na pembalay ako sa lebi pen a mala a di giyanan na ron aken tegoa so langon o pereperan aken ago manga pagigimo.
Na teroon ko sa ginawa ko a Ginawa ko matodtod ai a miyatimo o ka a di kelengan ko pemakatalingoma a madakel a ragon. Nggayagomaya ka baden peken peginom ago pekebabaya ka. 
Ogaid na pitero rekaniyan o Allah a Lalong ka! Sii den sangkai a kagagawii na kowaan reka so niyawa ngka oriyan oto na antawaa i pekatangan sangkanan a piyanimo o ka para sa ginawa ngka? 
Na pitero pen i Isa a Giyanan i keolaola o taw a pepanimo sa kakawasaan para sa ginawa niyan a sarta a da den a rek iyan a ibibilang o Allah a tito a kakawasaan.
Pitero i Isa ko manga sokbat iyan a Giyanan i sabap a kapeteroa ko rekano sa di niyo pegawiden a akal so pangenengken a kailangan iyo a ipekeoyag iyo o di na so manga nditaren a ipesolot ko lawas iyo.
Ka so kaoyagoyag na mala i kipantag a di so pangenengken na so lawas na mala i kipantag a di so manga nditaren.
Pipikira niyo so manga kakowak. Kena a ba siran peseod aya pen o ba peperagon na da a ba iran manga taliyong o di na boniga ka pepakaken siran baden o Allah. Na lebi kano pen a mala i kipantag a di so manga papanok.
Antawaa rekano i mapekalendo niyan a omor iyan sa apiya isa bo ka oras a nggolalan ko kiaawiden iyan on a akal?
O di niyo kegaga apiya giyangkai a maito a betad na ino niyo aawiden a akal so ped a manga nganin?
Pandapati niyo so kapemangeto o manga obarobar kena a ba siran dii nggagalebek aya pen o ba pepangaol. Ogaid na teroon ko rekano a apiya si Solaiman a tanto a mala i kakawasaan na da a ba niyan nditaren a datar sa kapiya i paras o isa sangkai a manga obarobar.
O dii ndiditaran o Allah sa datar ai so manga otan ko pangomaan a sesaya imanto na mbisolan bo mapita na taralebi pen a penditaran kano niyan. Sayana kano a maito i paratiyaya!
Di niyo rarataa a ginawa niyo a lalayon iyo pegawiden a akal o antonaa i kekan iyo ago keinom.
Ka giyangkai a langon taman na pananamaran komowa o di pemaratiyaya ko Allah sii sa doniya na katawan o Ama iyo a kailangan iyo angkai a manga nganin.
Ogaid na pepanagontamani niyo so Ndatoan o Allah na go kano bo kabegi mambo sangkai a manga nganin.
Di kano pekelek a maito a talon a bilibili ka ikasosoat o Ama iyo a kimbegan iyan rekano ko Ndatoan.
Pesaa niyo so manga tamok iyo na begi niyo sa sadka so manga miskin. Mbaal kano sa manga pitaka a di keronot a maana niyan na so kapepanimoa niyo ko kakawasaan roo sa kasorgaan a di den kelebatan ago di ron mapanekew o tekew aya pen o ba mabinasa o manga bobok.
Ka apiya anda matatago so kakawasaan iyo na ndodon mambo so masisingayo o poso iyo.
Titiyagar kano a ndiditar ko kapanalagad a katetenteman so manga palitaan iyo
A datar o manga oripen a penayaw ko kakesoy o Kadnan iran a poon ko bangkiti a kiyakewing kaan amay ka makaoma a penonotok na kelekaan iran nggagaan so pintoan.
Kebalasan angkoto a manga oripen a keoma o kadnan iran a mageenaw ago makatitiyagar. Teroon ko rekano a mataan den a pesambitan sekaniyan na pekaontoden iyan siran ko lamisaan na pagenatan iyan siran.
Na kebalasan angkoto a manga oripen o maoma niyan siran a makatitiyagar siran den apiya kelookan a gawii a kapekaoma niyan o di na kepita den.
Tanodi niyo ai o katawi o kiwalay o anda i kapekaoma on o tekew na di niyan den peperon o ba makasoled so tekew ko walay niyan.
Titiyagar kano mambo ka pekaoma so Wata o Manosiya ko oras a kena a ba niyo sekaniyan pakatatalingomaa.
Pitero i Pidro a Kadnan ba para rekami bo a kiyapanotola ngka sangkai a bayambayanan o di na para ko langon a taw?
Tig o Kadnan a Antawaa bes i kasasanaan ago maongangen a talasogoay? Sekaniyan so pekakibiren o kadnan iyan ko ped a manga talasogoay kaan iyan siran kabegi sa bagian iran ko pangenengken ko osto a oras.
Kebalasan angkoto a talasogoay amay ka makaoma so kadnan iyan o maoma o kadnan a dii nggolaola sangkai a galebek iyan.
Teroon ko rekano a mataan den a pekikibir rekaniyan o kadnan so langon o tamok iyan.
Ogaid na opama ka teroa ngkoto a talasogoay ko ginawa niyan a Matey pen makaoma so kadnan aken na o pepooni niyan meraraneg so ped iyan a manga talasogoay a mama ago babay ago tomaralo koman ago maginom ago pemberebereg
Na pekaoma so kadnan angkoto a talasogoay ko alongan a kena a ba niyan pakatatalingomaa sii ko oras a di niyan katawan. Na penanateden sekaniyan o kadnan iyan na isenggay niyan ko bagian iyan a keped ko di pemaratiyaya.
So talasogoay a katawan iyan so kabaya o kadnan iyan ogaid na da tiyagar ago da toman ko kabaya iyan na mbadasan sa madakel.
Ogaid na so talasogoay a di niyan katawan o antonaa i kabaya o kadnan iyan ago miyakanggolaola sa patot a indaneg on na mbadasan sa maito. Oman i isa a taw a bigan sa mala na mala a pekisangan on na so taw a siyanaan sa mala na lebi pen a mala a kipaliyogat on.
Somiyong ako sii kaan aken kabiyagi sa apoy so doniya na o ba bo miyaimasad den angkai a sangan aken!
Aden a iselawat raken na tanto ako den a kapapasangan taman sa maipos ai!
Ba aya katao niyo ron na aya inisong aken sii na pagowitan ko sa kalilintad so doniya? Kena ka teroon ko rekano a kena a ba kalilintad ka so kapakambagibagi.
Ipoon imanto na so lima kataw ko isa ka walay na mapembagibagi siran ka so telo na makiperidoay ko dowa na so mambo so dowa na makiperidoay ko telo.
So ama na makiperidoay ko wata iyan a mama na so wata a mama na makiperidoay ko ama iyan so ina na makiperidoay ko wata iyan a babay na so wata a babay na makiperidoay ko ina iyan so panogangan a babay na makiperidoay ko miyakamong on a babay na so miyakamong a babay na makiperidoay ko panogangan iyan a babay.
Pitero pen i Isa ko madakel a taw a Amay ka makailay kano sa gabon a pepakapoon sa sedepan na peteroon iyo a Magaan den moran na mataan a magoran.
Sa masa oto na aden a manga taw roo a piyanotol iran ki Isa so makapantag ko manga taw sa Galili a piyamono i Pilato sii ko kipesepaaten iran ko manga korban ko Allah.
Pitero kiran i Isa a Sabap sa piyamono angkoto a manga taw sa Galili sa datar oto na ba aya katao niyo ron na lebi siran pen a baradosa a di so langon a ped a taw sa Galili?
Kena na teroon ko rekano a o di niyo talikodi so manga dosa niyo na pematay kano mambo langon a datar iran.
Datar mambo angkoto a sapolo ago walo kataw roo sa Silowam a miyamatay isako kaotengan siran o barit na ba aya katao niyo ron na lebi siran pen a miyakasela a di so langon a kibabaling sa Yarosalim?
Kena na teroon ko rekano a o di niyo talikodi so manga dosa niyo na pematay kano mambo langon a datar iran.
Na piyanotol kiran i Isa ngkai a bayambayanan So sakataw a mama na aden a kayo niyan a korma a meeto sii ko asinda niyan a obas na somiyong roo ka pengiloba sa onga niyan ogaid na da a ba niyan on miyatoon.
Na pitero iyan ko komikibir ko asinda a Ilaya ngka man ka miyakatelo den ragon na pesong ako sii den a pepangiloba sa onga angkai a kayo a korma na da den a miyatoon aken on. Na pataa ngka ini ka pekeongen iyan baden angkai a lopa.
Ogaid na somimbag so komikibir a Ron den pasin Sir sii bo sangkai a ragon na sibokaran aken so melilibeta on ago timplaan aken.
Na o monga sangkai a makasaragon na mapiya na o di monga na pakipataan ka. 
Miyakaisa a Gawii a Idedeke a pepangendao si Isa roo ko isa a sinagoga
Na ndodoo so sakataw a babay a sosookan a saitan a ipekesakit iyan ko miyakasapolo ago walo ragon. Sabap roo na mapepeko sekaniyan na di den makapemeter apiya maito bo.
Kagiya mailay sekaniyan i Isa na tiyalowan iyan sa kapagobay niyan on na pitero iyan a Babay kiyabokaan ka den ko gedamen ka.
Na inidapenet on i Isa a manga lima niyan na sakotika den a miyakapameter so lawas o babay na biyantog iyan so Allah.
Ogaid na kiyararangitan so olowan ko sinagoga sabap ko kiyapamolong i Isa sii ko Gawii a Idedeke na pitero iyan ko manga taw a Nem bo gawii a patot a mipenggalebek tano. Song kano sii sangkanan a manga gawii sa kapemolongi rekano na kena a ba sii ko Gawii a Idedeke.
Na somimbag so Kadnan a Sekano a dii mamagomanta! Sii ko Gawii a Idedeke na oman i isa rekano na pembokaan iyo so sapi iyo o di na koda ko iiketan on na pegowiten iyo roo sa ig ka pepakainomen iyo.
Na giyangkai a babay a moriyataw o Ibrahim a mapapatong o Iblis ko miyakasapolo ragon ago walo na ba di patot a kabokaan sekaniyan ko kapapatonga on sii ko Gawii a Idedeke?
So kiyateroa niyan sii na miyanga aaya so langon o manga soranga iyan ogaid na miyangababaya so ped a manga taw sabap ko langon a piyakamemesa a di niyan dii nggolaolaan.
Pitero i Isa a Antonaa i datar o Ndatoan o Allah na antonaa i keibaratan aken on?
Giyai na datar o od a mostard a piyamola o mama ko sapadan iyan. Mito den ai ago mimbaloy a kayo na misesalag so manga papanok ko manga sapak iyan.
Iniise peroman i Isa a Antonaa i keibaratan aken ko Ndatoan o Allah?
Datar ai o tapay sa paan a inisaog o babay ko telo ka asada a tapong taman sa palaya den miyakakembang.
Na inipanagad i Isa so mala maito a inged a pepangendao sii ko kapegantap iyan sa Yarosalim.
Aden a mama a iniise iyan on a Sir ba maito bo a manga taw a kesabet? Pitero kiran i Isa a
Panamari niyo a kapakasoled iyo ko masimpit a pintoan ka teroon ko rekano a madakel a tepeng somoled na di iran kegaga a kapekasoled iran.
So kiwalay na magembowat na pelekeban iyan so pintoan na amay ka mamanindeg kano sa liyo a pepamanotok ko pintoan a di niyo dii teroon a Sir lekai ngka rekami so pintoan na sembagen kano niyan a Di aken sekano katawan o di na anda kano poon.
Na isembag iyo a Miyakapamagatoang tano na miyangendao ka sii ko manga inged ami.
Ogaid na peteroon iyan peroman a Di aken sekano katawan o di na anda kano poon. Awai ako niyo langon a manga rarata i olaola!
Na tanto kano a pendidiyagaw a di niyo dii pakakitebaan a ngipen iyo amay ka mailay niyo so Ibrahim so Iskak so Yakob ago so langon o manga nabi a makasosoled ko Ndatoan o Allah ogaid na sekano na ipelebad baden sa liyo.
Madakel a taw a pemakaoma a poon sa sebangan sa sedepan sa pagotaraan ago sa pagabagatan a pemangontod siran roo ko Ndatoan o Allah a makapemagatoanga.
Tanodi niyo a aden a maoori imanto a keona roo na aden a maoona imanto a keori roo.
Sangkoto den a gawii na miyamanong ki Isa so ped ko manga Parisi na pitero iran on a Patot a mawa ka sii ago somong ko salakaw a darpa ka kebayaan ka mono i Hirod.
Somimbag si Isa a Song kano sangkoto a tagakal na teroa niyo ron a Imanto ago mapita na pemakaliyon ko so manga saitan ko kisosookan ago pemakapiyaan ko so pepanga sasakit na sii ko ikatelo gawii na pagimasaden ko so galebek aken.
Apiya oto na disomala a teros ako melalakaw imanto ago mapita ago sii ko tomalondog on a gawii ka di patot o ba mabono so isa a nabi sa liyo a Yarosalim.
Aidaw Yarosalim Yarosalim a aya pepamono ko manga nabi ago peperobak a ator ko siran oto a siyogo reka! Madakel a manga masa a kebayaan ko a kapelimoda ko ko langon a taw ngka a datar o gopoan a titimoon iyan so manga piyak iyan sii ko atag o manga papak iyan ogaid na di ngka kabaya o ba aken ai nggolaolaa.
Miyakaisa a Gawii a Idedeke na somiyoled si Isa ko walay o isa a olowan o manga Parisi ka ken na di sekaniyan dii simaan o manga taw roo.
Na ndodoo so isa a mama sii ko hadapan iyan a miyangorbaw a lawas iyan.
Na iniise i Isa ko manga goro ko Kitab ago so manga Parisi a Ba sisii ko Kitab tano a so kapakapiyaa ko pekesakit ko Gawii a Idedeke o di na di den?
Ogaid na da siran pamanembag. Mandiyadi na tiyayongan i Isa angkoto a mama na piyakapiya niyan ago piyakalalakaw iyan.
Oriyan iyan na pitero kiran i Isa a Ba aden a isa rekano a aden a wata iyan a mama o di na sapi a miyaolog ko galebo ko Gawii a Idedeke a ba niyan on di kowaa somambot?
Na da den a kisembag iran ki Isa mipantag sii.
Miyainengka i Isa a aden a ped roo a manga banto a piyamamili iran so tindos a manga darpa ko pekenan na giyoto a piyanotol iyan kiran langon angkai a bayambayanan
Amay ka bantowan ka o isa a taw ko kandori o di na kakewing na di ka pagontod ko lebi a tindos a darpa ko pekenan ka o ba baden aden pen a lebi a pagaadatan a banto a di seka.
Na so miyanto rekano na baanda reka magobay na peteroon iyan a Pakaontoda ngka san angkai a mama ko dadarpaan ka. Na keyaan ka na ketegel ka makaontod ko lebi a mababa a darpa.
Aya patot na amay ka bantowan ka na roo ka ontod ko lebi a mababa a darpa kaan amay ka makaoma so miyanto reka na peteroon iyan reka a Pagari ko tepas ka sangkai a lebi pen a mapiya a darpa. Na kebantogan ka ko kamamasaan o langon a biyantowan.
Ka so oman i isa a pepangimporoan na imbaba na so pepangalimbabaan na iporo.
Na pitero i Isa ko miyanto ron a Amay ka pekendori ka na di ngka mbantowi so manga ginawai ngka o di na so manga pagari ngka o di na so manga tonganay ngka o di na so manga siringan ka a tatamoken ka mbantowan ka iran mambo na kebadalan ka ko pinggolaola ngka.
Ogaid na amay ka pekendori ka na bantowi ngka so manga miskin manga lepo manga piang ago so manga bota
Na kerakmatan ka ka apiya pen di siran reka pekabadal na kebalasan ka bo o Allah amay ka manga ooyag so manga oontol a miyamatay. 
Kagiya maneg ai o isa a mama a pegatoang roo na pitero iyan ki Isa a Rarakmatan so taw a keped ko bangkiti roo ko Ndatoan o Allah.
Pitero rekaniyan i Isa a Aden a mama a mikendori sa mala na madakel a manga taw a piyamantowan iyan.
Kagiya maoma so gawii a kapekendori na siyogo iyan so talasogoay niyan sa kapeteroa niyan ko piyamantowan a song siran on ka miyatiyagar den so langon taman.
Ogaid na domiyaowa so oman i isa kiran. Pitero o paganay a Miyakapamasa ko sa lopa na disomala a periksaan aken. Rilai ako ngka ka di ako pekadarpa.
Tig o ped a Miyakapamasa ko sa lima ka parisan a manga sapi na song ako roo ka penepengan aken siran. Rilai ako ngka ka di ako pekadarpa.
Na tig o ped pen a Gopen ako kiyawing na di ako pekadarpa.
Komiyasoy so talasogoay na piyanotol iyan ai langon ko kadnan iyan. Tanto a kiyararangitan angkoto a kiwalay na pitero iyan ko talasogoay niyan a Song ka nggagaan ko manga karsada ago sii ko manga lalan ko siti na wita ngka sii so manga miskin so manga lepo so manga bota ago so manga piang.
Da matey na pitero o talasogoay a Miyatoman den so inisogo o ka Kadnan ogaid na aden pen a kedarpaan o taw ko walay ngka.
Na pitero o kadnan ko talasogoay a Lalakaw ka roo ko manga lalan ko dii pagonayonayan na panegela ngka so manga taw sa kalimod iran sii kaan mapeno so walay aken.
Teroon ko reka a da a isa bo ko miyaona a piyamantowan i ba pekataam ko inggabi a miyatiyagar aken. 
Tanto a madakel a manga taw a pepamangonot ki Isa ko kapelalakaw niyan na siyangoran iyan siran ago tig iyan a
Apiya antawaa i song raken na di kebaloy a sokbat aken taman sa di niyan ikagowad so ama iyan so ina iyan so karoma niyan so manga wata iyan so manga pagari niyan a mama ago babay ago giya ginawa niyan mambo.
Apiya antawaa i di niyan posain so kros iyan ago pegonot raken na di kebaloy a sokbat aken.
Opama ka aden a isa rekano a kebaya mbalay sa barit na daan iyan a penggedagedaan iyan ago ikerang iyan o pira i mapenggasto niyan on kaan iyan mapariksa o magetoon so pirak iyan a kipasad on.
O di petoon na oriyan o kibetaden iyan ko onayan o barit na di niyan kepasad so ped on na so langon a pekailay ron na ipekela iran sekaniyan
A tig iran a Giyangkai a mama na mipoon mbalay sa barit ogaid na di niyan bo kepasad.
Opama ka aden a dato a aden a sapolo nggibo niyan a manga sondaro a makipetidawa ko salakaw a dato a aden a dowa polo nggibo niyan a manga sondaro a pepamanong on na daan iyan a penggedagedaan ago pesaden sa ginawa o pekaato sekaniyan sangkoto a isa a dato.
O di sekaniyan pekaato na pekasogo sa manga tomanor sangkoto a dato sii ko katatago iyan pen roo ko mawatan sa kapakipesada iran on ko kalilintad.
Na datar oto mambo a da a isa rekano a ba kebaloy a sokbat aken taman sa di niyan telikodan so langon taman iyan.
Mala i kipantag so timos ogaid na o kadai sa katimos na andamanaya i kitimosen on peroman?
Da a kipantag iyan apiya so kapegosara on a timpla ka ipelebad baden. So aden a tangila niyan na pamakineg baden!
Miyakaisa a madakel a panenekat sa bowis ago manga baradosa a miyamanong ki Isa ka pemakinegen iran.
Ogaid na so manga Parisi ago manga goro ko Kitab na miyanarotaro a tig iran a Si aki ini na itatapian iyan so manga baradosa ago di kiran pen dii makipagatoang.
Sabap sii na piyanotol kiran i Isa angkai a bayambayanan
lbarat na so isa rekano a aden a magatos timan iyan a bilibili na miyadadag so isa on na antonaa i sowaan iyan? Pagawaan iyan pasin so siyaw polo ago siyaw a bilibili ko pepanateban na pembabanogen iyan so miyada a bilibili taman sa matoon iyan.
Amay ka matoon iyan na posain iyan a tanto sekaniyan a kebabaya.
Imbaling iyan ai sa walay na mbantowan iyan so manga ginawai niyan ago manga siringan na peteroon iyan kiran a Mababaya tano ka miyatoon aken so bilibili aken a miyadadag.
Na teroon ko rekano a datar oto mambo a lebi pen a mala a kakebabaya roo sa kasorgaan sabap ko isa a baradosa a tomiyalikod ko manga dosa niyan a di sabap ko siyaw polo ago siyaw kataw a manga oontol a di iran kailangan a kaselina iran ko olaola iran.
Ibarat na so babay a aden a sapolo timan iyan a pelata a pirak na miyada so isa on na antonaa i penggolaolaan iyan? Tentem sekaniyan sa palitaan ago peyopasan iyan so soled a walay niyan na pengilobaan iyan sebenar taman sa matoon iyan.
Amay ka matoon iyan na tewagen iyan so manga ginawai niyan ago manga siringan na peteroon iyan kiran a Mababaya tano ka miyatoon aken so pelata a miyada raken.
Na teroon ko rekano a datar oto mambo a penga bababaya so manga malaikat o Allah sabap ko isa a baradosa a tomiyalikod ko manga dosa niyan.
Tig pen i Isa a Aden a sakataw a mama a dowa kataw i wata a mama.
Na pitero o ari ron ki ama iyan a Ama began ka raken so bagian aken ko tamok ka. Na giyoto a biyagi o ama so tamok iyan sangkoto a dowa kataw a wata iyan.
Kagiya mamakapira den gawii na miyaninimo so ari na lomiyalakaw sa mawatan a inged na ron iyan piyagolaan langon so pirak iyan sa kalalalongan a kapaginetaw.
Kagiya manggasto niyan langon so pirak iyan na riyaot a mala a taon angkoto a inged na pekekorangan sekaniyan sa kaoyagan.
Sabap roo na miyakipangongoripen sekaniyan ko isa a taw sangkoto a inged na piyakasong iyan ko pangomaan iyan kaan makatagikor sa manga baboy.
Sabap sa kiyaoran sekaniyan na kebaya koman ko manga onga a pamomolan a pepakikan ko manga baboy ogaid na da den a ba on migay sa apiya antonaa.
Na kagiya kasabotan iyan so mala a ribat iyan na pitero iyan ko ginawa niyan a So langon a pesokayan o ama aken na mitataralo den a pangenengken iran ogaid na pepetay ako sii a ongos.
Na gomanat ako ago maling ako roo ko ama aken na teroon ko ron a Ama miyakasela ako ko Allah ago sii reka
Na di ako den mapapatot a bebetowan sa wata a ka. Bilangen ako ngka baden a isa ko pesokayan ka.
Na gomiyanat roo den ka mbeling ko ama iyan. Ogaid na kagiya mawatan pen sa walay na miyalangkaw sekaniyan den i ama iyan na tanto niyan a inikapedi. Na miyalalagoy sekaniyan ko wata iyan na giyakes iyan ago inarekan iyan.
Pitero o mangoda a Ama miyakasela ako ko Allah ago sii reka na di ako den mapapatot a bebetowan sa wata a ka.
Ogaid na tiyalowan o ama iyan so manga talasogoay niyan a tig iyan a Nggagaan kano! Wita niyo sii so lebi a mapiya a kimon na pakisoloten iyo rekaniyan na pakasisinga niyo pen ago pakatalompaa niyo.
Na kowaa niyo so kaolit a nati a sapi na sombalia niyo ka pekendori tano an tano mababaya
Ka giyangkai a wata aken na miyatay den ogaid na miyaoyag bo miyada sekaniyan ogaid na miyatoon bo. Na mipoon siran keriyala.
Sangkoto a kapapantagan na so kaka a wata iyan na ndodoo ko dii mbasokan. Sii ko kapembaling iyan a pepakarani sekaniyan sa walay na miyaneg iyan so manga dii mboboniboniyan ago so dii sesayaw.
Na tiyalowan iyan so isa ko manga talasogoay na iniise iyan a Antonaa oto a di ran dii nggolaolaan?
Tig iyan a Miyaling den so pagari ngka na piyakisombali i ama a ka so kaolit a sapi ka miyakakasoy sekaniyan a da a rayorayo a ginawa niyan.
Na kiyararangitan so kaka a wata na minda o ba soled ko walay. Na lominiyo si ama iyan na piyangangapinan iyan an makasoled.
Ogaid na pitero iyan ki ama iyan a Ilaya ngka man ka sii ko miyatey den a manga ragon na pepanalagadan aken seka a datar o isa ko manga oripen ka na da ako den makasopak ko manga sogoan ka. Ogaid na apiya so nati a kambing na da ngka raken mibegay an kami makakeriyala ago so manga layok aken.
Ogaid na kagiya makabaling angkoto a wata a ka a miyagola ko tamok ka sii ko manga sondal na siyombalian ka baden sa kaolit a nati a sapi!
Tig o ama iyan a Wata aken lalayon aken seka mipageepeda na rek ka so langon taman a rek aken.
Pitero i Isa ko manga sokbat iyan a Aden a kawasa a mama a aden a komikibir ko walay niyan na miniripot ko kawasa a dii pagolaan o komikibir so tamok iyan.
Na giyoto a tiyawag iyan so komikibir na pitero iyan on a Antonaa angkai a miyaneg aken makapantag reka? Tiyagara ngka so listaan ko kiyakibira ngka ko tamok aken ka di ka on den pekakibir.
Tig o komikibir sa ginawa niyan a Antonaa i penggolaolaan ko ka pekaawaan ako o kadnan aken ko galebek? Di aken kegaos so kapangalot sa kakar na pekaya ako mamangni.
A na katawan aken so penggolaolaan ko kaan ako mapekabolos o manga taw ko manga walay iran amay ka pakaawaan ako den ko galebek aken.
Na piyakisongowan iyan so oman i tetanggisa a makaootang ko kadnan iyan na iniise iyan ko miyaona on a Pira i miyaotang ka ko kadnan aken?
Tig iyan a Magatos ka ganda a lana olibi. Pitero o komikibir a Katii so listaan ko otang ka. Ontod ka na go ngka on soraten a lima polo bo.
Na iniise iyan ko ikadowa a Seka pira i miyaotang ka? Tig iyan a Magatos ka sako a bantad. Pitero o komikibir a Katii so listaan ko otang ka. Kowaa ngka na go ngka on soraten a walo polo bo.
Na so kadnan angkoto a salimbot a komikibir na piyodi niyan sabap ko ongangen a ininggolalan iyan. Ka so manga taw a mala on so doniya na igira a miyakakokoyapeta siran ago so datar iran a manga taw na lebi siran a maongangen a di so manga taw a mala on so kaliwanag.
Na pitero pen i Isa a Teroon ko rekano a pakingginawai kano a nggolalan ko kapegosara niyo ko kadodoniyai a tamok kaan amay ka malengan ai na terimaan kano roo ko manga mbalingan a da den a ikepos iyan.
Apiya antawaa i kesarigan ko maito na kesarigan mambo ko mala na so pepanalimbot ko maito na penalimbot mambo ko mala.
Kagiya ka maoto na o di kano kesarigan ko kakikibira niyo ko tamok sangkai a doniya na antawaa i serig rekano ko tito a kakawasaan?
Na o di kano kesarigan ko kakikibira niyo ko kena a ba niyo rek na antawaa i mbegay rekano ko tito a rek iyo?
Da a talasogoay a ba makipengongoripen ko dowa a kadnan ka ikegowad iyan so isa on na kebabayaan iyan so ped o di na tomotoman sekaniyan ko isa na pesodiin iyan so ped. Di kepakay o ba kano mapangongoripen o Allah ago so pirak.
Miyaneg ai langon o manga Parisi na piyagongatongat iran si Isa ka mababaya siran sa pirak.
Pitero kiran i Isa a Makiilailain kano sa magiinontolan ko hadapan o manga taw ogaid na katawan o Allah so madadalem ko poso niyo. Ka so ibibilang o manosiya a tanto a mala i bali na ikagogowad o Allah.
So Kitab o Mosa ago so manga Sorat o manga nabi na aya niyo kokoman taman ko kiyapakaoma i Yahiya. Ipoon roo den na pepakalangkapen so Mapiya a Totol makapantag ko Ndatoan o Allah na petegelen o oman i isa so kapakasoled iyan on.
Malebod pen misedep so langit ago so doniya a di sa ba kadai sa kipantag so apiya isa a titik o Kitab.
Apiya antawaa i imbelag iyan so karoma niyan a babay ago mangaroma sa salakaw a babay na makapesina na so mama a pengaroma ko inimbelag a babay na makapesina mambo.
Aden a kawasa a mama a dii nditar sa miyakapiyapiya ago magiinetaw a dii tebowakar oman gawii.
Aden mambo a miskin a mama a pegibolen a lawas iyan a aya ngaran iyan na si Lasaro na pepakakadenen sekaniyan ko gimowa o walay o kawasa
Ka kalokalo o ba sekaniyan makakan ko odod a penga oolog a poon ko lamisaan o kawasa. Na apiya so manga aso na pepagobay ron ago pepanilaan iran so manga ibol iyan.
Miyakaisa a gawii na miyatay so miskin na inawidan o manga malaikat ko kilid i Ibrahim. Na miyatay mambo so kawasa na inilebeng
Na tanto den a mararasay roo sa kanarakaan. Lomiyangag sekaniyan na miyailay niyan si Ibrahim roo sa mawatan ago si Lasaro a makaaabay ron.
Na inipananalo niyan ki Ibraham a Ama ko kapediin ako ngka na pakasonga ngka sii si Lasaro kaan iyan misombo so tindoro iyan ko ig an iyan on kapakatenggawi so dila aken ka tanto ako a mararasay sangkai a apoy.
Ogaid na somimbag si Ibrahim a Tanodi ngka wata ko a sii ko kapepaginetaw ngka na miyatarima a ka so kapiyaan ka na si Lasaro na aya on pekibegay so karataan bo den. Ogaid na imanto na pakapipiyaan a ginawa niyan sii na mararasay ka san.
Liyo ron pen langon na aden a mala a landeng a mipapagelet rektano kaan di on pekaripag so siran oto a kebaya rekano somong a poon sii ago da mambo a ba pekaripag rekami a poon san.
Somimbag so kawasa a O giyanan Ama ko na pagakolen ko reka a pakasonga ngka si Lasaro roo ko walay o ama aken
Ka aden a lima kataw ron a pagari aken a manga mama. Pakasonga ngka roo kaan iyan siran kalalangi an siran di pekasong sangkai a darpa a ron ako mararasay.
Tig i Ibrahim a Ndodoo kiran so inisorat o Mosa ago so manga nabi a melalang kiran disomala a tegoon o manga pagari ngka sa ginawa iran so manga katero iran.
Tig o kawasa a Di pen anan osto Ama Ibrahim ogaid na o aden a pekasong kiran a poon ko miyamatay na selinen iran so manga olaola iran.
Oriyan iyan na pitero i Isa ko manga sokbat iyan a Mataan den a mapenggolaola so manga nganin a ipekedosa o manga taw ogaid na kemorkaan so taw a ron makapenggolalan so kakeolaola ini.
Tomo rekaniyan pen a iketan so lig iyan ko mala a galingan a ator na ilebad sekaniyan sa ragat a di sa ba niyan mapakapendosa so isa sangkai a mitatanan a manga taw.
Iiktiyar kano! O miyakasela so pagari ngka na sapari ngka na o peteobat na rilai ngka.
O makasela sekaniyan reka sa makapito ko salongan ago makapito mambo reka somong a tig iyan a Miteobat ako na rilai ngka sekaniyan.
So manga siyogo na pitero iran ko Kadnan a Omani ngka so paratiyaya ami.
Tig o Kadnan a O aden a paratiyaya niyo a datar sa kala o miyakaitowito a od a mostard na mapetero iyo sangkoto a kayo a sikomori a Badota ngka a ginawa ngka na tepas ka roo sa ragat na tomanen kano niyan.
lbarat na so isa rekano a aden a oripen iyan a dii ndado o di na petegikoren iyan so manga bilibili na amay ka makaoma a poon ko pangomaan na ba ngka rekaniyan peteroa a Ontod ka sii den imanto na kan ka den?
Kena ka peteroon ka on baden a Tiyagara ngka so inggabi aken. Tempi ka na panalagadi ako ngka sii ko kapekan aken ago kapeginom oriyan iyan na seka peman i kan ago inom.
Na ba ngka panalamati angkoto o oripen sabap ko kiyatomana niyan ko inisogo on? Kena!
Datar oto rekano mambo amay ka matoman iyo so langon a inisogo rekano na teroa niyo a Matag kami manga oripen a di patot a kapodiya on ka ininggolalan ami baden so atastanggongan ami. 
Sii ko kapelalakaw i Isa a pesong sa Yarosalim na miyokit ko temanaan a Samariya ago giya Galili.
Sii ko kapegantap iyan ko isa a inged na inalaw sekaniyan o sapolo kataw a pekebowa a kititindeg sa malo mawatan.
Na miyananalo siran sa matanog a tig a iran Hey Isa Kadnan kapediin kami ngka.
Kagiya mailay siran i Isa na tig iyan kiran a Song kano ko manga imam na pamakiilain iyo kiran a manga lawas iyo. Na sii ko kapesong iran roo na miyamakapiya siran.
So isa kiran na kagiya mailay niyan a miyakapiya den na komiyasoy ki Isa a pepodin iyan so Allah sa tanto a matanog.
Gomipe sekaniyan sii ko ai i Isa na miyanalamat on. Giyangkoto a mama na Isamariyan.
Pitero on i Isa a Ba di sapolo kataw a miyamakapiya? Anda den so ped kiran a siyaw kataw?
Ba giya bo angkai a rait i komiyasoy a pepodin iyan so Allah?
Na pitero rekaniyan i Isa a Tindeg ka na lalakaw ka den. So paratiyaya ngka na aya ngka inipakapiya.
Aden a manga Parisi a iniise iran ki Isa o anda i kapekatalingoma o Ndatoan o Allah. Somimbag sekaniyan a So Ndatoan o Allah na di pekatalingoma sa ba pekeilay.
Da a ba makapetero sa llaya niyo ka katii! o di na Kaoto roo! ka so Ndatoan o Allah na madadalem sa ginawa niyo.
Na pitero iyan ko manga sokbat a Pekaoma so manga gawii a ikedali iyo so kapagilaya niyo ko isa ko manga gawii a kipageepedaan rekano o Wata o Manosiya ogaid na di niyo keilay.
Aden a manga taw a peteroon iran rekano a Kaoto sekaniyan! o di na Katii! ogaid na di kano ron song ago di niyo siran pagonoti.
Ka datar o kilat a kiteras a pesindaw ko langit a poon ko sabala na taman ko sabala na datar anan mambo so Wata o Manosiya sii ko gawii a kapekaoma niyan.
Ogaid na da pen ai kaokiti na disomala a kerasay sekaniyan a tanto na di terimaan o kapapantagan imanto a manga taw.
So pepanga sosowasowa ko manga gawii i Nok na datar oto mambo so penga sosowasowa sii ko manga gawii a kapekaoma o Wata o Manosiya.
Pepamakakan so manga taw pepamakainom pepamangaroma ago pepamangaromaan taman ko gawii a kiyapakasoled i Nok ko mala a kapal na miyakaoma so bagiyaw na palaya siran on miyapolang.
Datar oto mambo sii ko masa i Lot. So langon a taw na katatabowan a dii kekan pepemanginom pepamamasaan dii pepasa pepamamolaan ago dii mbabalay.
Ogaid na sii ko gawii a kiyaawa i Lot sa Sodom na miyoran sa apoy ago sandawa a poon sa langit na palaya siran miyamatay.
Datar ai mambo so mapenggolaola ko gawii a peyagen so Wata o Manosiya.
Sangkoto a gawii na so taw a sii kepantagi ko liyoliyo o walay niyan na disomala a di pekasoled ko walay niyan sa kakowaa niyan ko manga pagigimo niyan. So mambo so taw a sii kepantagi ko pangomaan na disomala a di den kesoy ko walay niyan.
Piyanotol kiran i Isa angkai a bayambayanan kaan iyan kiran mindao a disomala a lalayon siran pepangangarapan ago di kedaan sa arap.
Tig iyan a Sii ko isa a inged na aden a pangongokom on a da a kalek iyan ko Allah aya pen o ba niyan pagaadati so manga taw.
Na aden a balo sangkoto a inged a dii kekasokasoy rekaniyan somong ka pegakolen iyan on a Pasada kami ngka ago so ridoay aken na panindegen ka so kabenar aken.
Miyatey den na da iyog so pangongokom o ba niyan tabangi ogaid na sii sa kaposan na pitero iyan sa ginawa niyan a Apiya pen da a kalek aken ko Allah aya pen o ba aken pagaadati so manga taw
Na ipenindeg aken so kabenar angkai a balo ka pesemoken ako niyan na amayamay na o ba ako niyan mapakandokaw ko da a rintas o kapesong iyan raken. 
Tig pen o Kadnan a Tanodi niyo so pitero angkoto a salimbot a pangongokom.
Na so Allah na ba kena a ba niyan paginontolani so piyamili iyan a manga pagtaw a pepamagakol on sa gagawii daondaw? Ba niyan sendoden a katebangi niyan kiran?
Teroon ko rekano a paginontolanan iyan siran nggagaan. Inonta bo na amay ka kesoy so Wata o Manosiya na ba sekaniyan pekatoon sa paratiyaya sii sa doniya?
Piyanotol pen i Isa angkai a bayambayanan ko manga taw a matatangked sa ginawa iran a manga oontol na di iran dii sodiin so ped.
Tig iyan a Somiyong so dowa kataw a mama ko Timplo ka sembayang. So isa on na Parisi ago so isa na panenekat so bowis.
Tominindeg so Parisi na mindowaa a tig iyan a Ya Allah penalamatan ko seka a kena a ba ako datar o ped a taw a mala i napso pepanalimbot o di na dii sina na taralebi pen na kena a ba ako datar angkanan a panenekat sa bowis.
Oman pito gawii na di ako dii powasa sa dowa gawii na di aken dii ndiyakatan so langon o pekepantiyari aken.
So peman so panenekat sa bowis a tomitindeg sa malo mawatan na ipekeya iyan o ba lomangag sa langit ka penggandangan iyan baden a rareb iyan a tig iyan a Ya Allah kapediin ako ngka ka baradosa ako.
Teroon ko rekano a sii ko kiyabaling iran na giyangkanan a panenekat sa bowis na aya ibibilang o Allah a maontol a kena a ba so Parisi. Ka so oman i ipoporo iyan a ginawa niyan na imbaba na so pepangalimbabaan na iporo.
Aden a manga taw a piyangowit iran ki Isa so manga roroni a wata iran kaan iyan siran maseko ogaid na kagiya mailay o manga sokbat iyan na pimbobongetan iran siran.
Ogaid na tiyalowan siran i Isa sa somong siran on a tig iyan a Pakasonga niyo raken so manga wata ago di niyo siran pesepari ka so datar iyan a manga taw na aya kirek ko Ndatoan o Allah.
Teroon ko rekano a mataan den a apiya antawaa i di niyan terimaan so Ndatoan o Allah a datar o katarimaa on o wata na di on den pekasoled.
So sakataw a olowan na iniise iyan ki Isa a Goro a mapiya antonaa i disomala a penggolaolaan ko kaan aken makewali so kaoyagoyag a da a kaposan iyan?
Somimbag si Isa a Ino ako ngka mbetowi sa mapiya? Da a ba mapiya a rowar ko Allah.
Katawan ka so manga sogoan o Kitab Di ka pesina di ka pemono di ka pemanekew di ka pemamokeg pagadati ngka so ama a ka ago so ina a ka.
Tig o mama a Langon ai na petomanen aken ipoon den ko kawawatai raken.
Kagiya maneg ai i Isa na pitero iyan ko kawasa a Aden pen a isa a disomala a penggolaolaan a da ngka tomana. Pesaa ngka langon so tamok ka na mbaabaada ngka so pirak ko manga miskin na kebegan ka sa kakawasaan roo sa kasorgaan. Oriyan iyan na kasoy ka na pegonot ka raken.
So kiyanega niyan sii na tanto a mikerata a ginawa niyan ka tanto sekaniyan a kawasa.
Na inilay sekaniyan i Isa a tig iyan a So manga kawasa na tanto a maregen a kapekasoled iran ko Ndatoan o Allah.
Lebi a malebod a kapagokit o onta ko peso a ragom a di so kapekasoled o kawasa ko Ndatoan o Allah.
So manga taw a miyamakaneg sii na tig iran a O giyanan na antawaa bes i kesabet?
Somimbag si Isa a So di kegaga o manosiya na kegaga o Allah.
Pitero rekaniyan i Pidro a Inawaan ami so langon a rek ami sa kapegonot ami reka.
Na pitero kiran i Isa a Teroon ko rekano a mataan den a apiya antawaa i inawaan iyan so walay niyan o di na karoma niyan o di na manga pagari niyan o di na manga lokes iyan o di na manga wata sabap ko Ndatoan o Allah
Na pekatarima sekaniyan sa mapeteketakep ai sa masa imanto ago so kaoyagoyag a da a kaposan iyan ko pekatalingoma a masa.
Piyakaobay i Isa so sapolo ago dowa a sokbat na pitero iyan kiran a Pamakineg kano! Pesong tano sa Yarosalim a ron ketoman so langon taman a miyamangisorat o manga nabi mipantag ko Wata o Manosiya.
Ka peladen sekaniyan ko kena a ba manga Yahodi na pegongatongaten iran peranegen ago penodaan iran.
Pemadasan iran sekaniyan ago mbonoon ogaid na sii ko ikatelo gawii na keoyag bo.
Na da kasaboti o mange sokbat so apiya satiman bo sangkai a manga nganin ka pageemaan kiran so maana niyan na di iran katawan i di niyan dii teroon.
Sii ko kapepakarani i Isa sa Yariko na aden a bota a mama a dii mamamangni a moontod ko kilid a lalan.
Pitero iran on a Si Isa a Taw sa Nasarit na segad sii.
Miyakaoma si Isa sa Yariko na pegokit on.
Na ndodoo so isa a olowan o manga panenekat sa bowis a aya ngaran iyan na si Sakayos na kawasa sekaniyan a mama.
Piyanamaran iyan milay o antawaa si Isa ogaid na mababa si Sakayos na da niyan mailay si Isa sabap ko madakel a taw.
Na giyoto a miyalalagoy sekaniyan ko onaan o manga taw na tomiyabid ko kayo a sikomori kaan iyan mailay si Isa a magokit sangkoto a lalan.
Kagiya makaoma den si Isa sangkoto a darpa na liyangag iyan so kayo na pitero iyan ki Sakayos a Panog ka nggagaan Sakayos ka sii ako mbolos ko walay ngka imanto a gawii.
Na minggagaan sekaniyan manog na pisekasakaw niyan si Isa sa kapekebabaya.
So langon a miyakailay sii na miyanarotaro a tig iran a Miyolos sekaniyan ko walay o baradosa!
Na tominindeg si Sakayos a tig iyan ko Kadnan a Ilaya ngka Kadnan. Ipoon imanto na pembaabaaden aken so sabagi ko tamok aken ko manga miskin na o aden a kiyasalimbotan aken na mbadalan ko ron baden sa makapat matakep.
Na pitero i Isa a Imanto a gawii na miyakatalingoma sangkai a walay so kakesabet ka giyangkai a mama na kiyababadan mambo o Ibrahim.
Ka somiyong sii so Wata o Manosiya kaan iyan mangiloba ago masabet so manga taw a pepakanaraka.
Sii ko kapepamakinega iran ki Isa na piyanotol iyan kiran pen angkai a bayambayanan ka pepekarani sekaniyan sa Yarosalim na pipikiren o manga taw a magaan den kamasaan so Ndatoan o Allah.
Tig iyan a Aden a barabangensa a mama a somiyong ko mawatan a inged a pekibaloy a dato na mbaling bo.
Sa da niyan pen kaganat na tiyawag iyan so sapolo kataw a oripen iyan na so oman i isa kiran na bigan iyan sa satiman a pelata a pirak na pitero iyan kiran a Ndagangen iyo ai taman sa makakasoy ako sii.
Ogaid na ipekegowad sekaniyan o manga magiinged ko inged iyan na somiyogo siran sa manga taw a telokon rekaniyan an iran on matero a Di ami kabaya a ba giyangkai a mama na aya rekami makandato.
Apiya pen oto na miyabaloy sekaniyan den a dato na miyaling. Na piyakitawag iyan so manga oripen iyan a kiyapamegan iyan sa pirak kaan iyan katokawi i pira i miyanga lalaba iran ko kiyandagang iran.
Miyakaoma so miyaona on na tig iyan a Sir so pelata a pirak a inibegay ngka raken na miyakasapolo matakep a miyalaba niyan.
Somimbag so kadnan iyan a Mapiya ka a oripen! Sabap sa kasasanaan ka ko maito na pakapendatoon ko seka ko sapolo a siti.
Miyakaoma so ikadowa a oripen na tig iyan a Sir so pelata a pirak a inibegay ngka raken na miyakalima matakep a miyalaba niyan.
Pitero on mambo o dato a Pakapendatoon ko seka ko lima a siti.
Na miyakaoma so isa a oripen a tig iyan a Sir katii so pelata a inibegay ngka raken piyanago aken a piyotos piyapiya ko paniyo.
Ka ipekelek aken seka ka mapanton ka a mama a pepangowa ko kena a ba ngka rek ago peparagon ko da ngka pamolaa.
Na somimbag so kadnan iyan a Da a bali ngka a oripen! So manga katero o ka na aya ko reka ikokom. O katawi ngka a mapanton ako a mama a pepangowa ko kena a ba ko rek ago peperagon ko da aken pamolaa
Na ino ngka da tagoa so pirak aken sa bangko kaan amay ka makakasoy ako sii na kedawat aken ago so iseg iyan?
Na pitero o dato ko kititindeg roo a Kowaa niyo ron so satiman a pelata niyan na began iyo ko oripen a aden a sapolo timan iyan a pelata.
Tig iran a Sir aden den a sapolo timan iyan a pelata.
Na pitero o dato a Teroon ko rekano a so oman i aden a rek iyan na kebegan pen ogaid na so da a rek iyan na apiya so maito a sisii rekaniyan na kowaan on.
Na giyangkoto a manga ridoay aken a di iran kabaya i ba aken siran ndatoi na wita niyo siran sii na pamonoa niyo ko hadapan aken. 
Kagiya matero ini i Isa na tomiyaros sekaniyan sa Yarosalim a moona ko manga sokbat.
Sii ko kapepekarani niyan sa Bitpagi ago giya Bitani roo ko bobongan a bebetowan sa Palaw a Olibi na piyakaona niyan so dowa ko manga sokbat iyan a pitero iyan kiran a
Song kano ko inged a maoonaan tano na amay ka makasoled kano ron na keoma niyo a nati a kimar a iiiket a da pen kakodai. Bokaa niyo na wita niyo sii
Na o aden a magise rekano a Ino niyo anan mbokaa? na teroa niyo ron a Aden a ikidia on o Kadnan. 
Somiyong roo so manga siyogo na miyatoon iran a datar bo o pitero kiran i Isa.
Sii ko kapembokaa iran ko nati a kimar na iniise kiran o manga kirek on a Ino niyo pembokaa so kimar?
Tig iran a Aden a ikidia on o Kadnan.
Na inowit iran so kimar ki Isa na iniampido iran ko likod iyan so manga gerab iran na piyakakoda iran on si Isa.
Sii ko kakokoda iyan na pepamangayaten o manga taw so manga gerab iran sii ko lalan a pegokitan iyan.
Kagiya pepakarani sekaniyan ko darpa a ron ipetondagay so lalan ko Palaw a Olibi na so langon a madakel a taw a pepamangonot on na mipoon siran den manga bababaya a pepodin iran so Allah sa matanog sabap ko langon a piyakamemesa a manga galebek a miyailay iran
A tig iran a Podin tano so Solotan a pekaoma sii ko ingaran o Kadnan! Kalilintad roo sa kasorgaan na rek o Allah so bantogan roo sa pipeporoan a kasorgaan!
So ped ko manga Parisi a sisii ko kalilimod na pitero iran ki Isa a Goro pakareneka ngka so manga sokbat ka.
Na pitero kiran i Isa a Teroon ko rekano a o renek siran na so den so manga ator na aya pelalalis.
Miyakarani si Isa sa Yarosalim na kagiya mailay niyan na somigad sekaniyan sa sabap on.
Na pitero iyan a O ba ngka bo kiyiatokawan den apiya imanto a gawii o andamanaya i kapakalintad ka ogaid na mapapagna reka imanto kaan ka di keilay.
Pekatalingoma reka so manga gawii a pelikopan ka o manga ridoay ngka a manga tambak a inggobat iran reka ko oman i mbala reka.
Miyakaisa a gawii sii ko kapepangendaowa i Isa ko manga taw ago pepakalangkapen iyan so Mapiya a Totol roo ko Timplo na miyakaoma on so manga poporo a imam ago so manga goro ko Kitab a ped iran so manga pelokelekesen
Na pitero iran rekaniyan a Teroa ngka rekami o antonaa i kapaar ka sa di ngka sii dii kanggolaolaa? Antawaa i migay reka sangkai a kapaar?
Inisembag kiran i Isa a Aden mambo a ipagise aken rekano. Teroa niyo raken
Anda poon so sangan i Yahiya sa kapepanalawat? Ba poon ko Allah o di na sii ko manosiya?
Na pinggedageda iran ai na pitero o oman i isa ko ped iyan a O teroa tano a poon ko Allah na peteroon iyan a Ino niyo da paratiyayaa si Yahiya?
Ogaid na o teroa tano a poon ko manosiya na langon angkai a manga taw na perobakan tano iran a ator ka matatangked sa ginawa iran a nabi si Yahiya.
Na giyoto a inisembag iran a Di ami katawan o anda ini poon.
Na tig i Isa a Di aken rekano mambo peteroon o antonaa i kapaar aken sa di aken dii kanggolaolaa sangkai a manga nganin.
Mandiyadi na piyanotol i Isa ko manga taw angkai a bayambayanan Aden a mama a miyamola sa asinda a obas na piyagapin iyan ai ko manga ogopa na lomiyalakaw sekaniyan sa miyatey a manga gawii.
Kagiya raoten so kaperagona on na somiyogo sekaniyan sa oripen sii ko manga ogopa ka pekikowa niyan on so bagian iyan ko onga o pamomolan. Ogaid na piyamadasan baden o manga ogopa na piyakabaling iran a da a miyakowa niyan.
Na giyoto a somiyogo sekaniyan kiran sa salakaw a oripen ogaid na piyamadasan iran mambo ago piyakakeyakaya iran na piyakalalakaw iran a da a ba niyan miyakowa.
Na somiyogo sekaniyan sa ikatelo a oripen ogaid na piyamalian baden o manga ogopa ago biyogaw iran sa liyo.
Na pitero o kirek ko asinda a Antonaa i sowaan ko? A na sogoon ko roo so pakatatayaan ko a wata aken ka masiken a pegadatan iran sekaniyan.
Ogaid na kagiya mailay sekaniyan o manga ogopa na pitero o oman i isa ko ped iyan a Giyaya so wata o kirek. Bonoon tano kaan tano makowa angkai a asinda!
Na giyoyod iran sa liyo o asinda na biyono iran. Na antonaa i penggolaolaan o kirek ko asinda sangkoto a manga ogopa?
Songowan iyan siran na pemonoon iyan na pegapinen iyan so asinda sa salakaw a manga taw. Kagiya maneg ai o manga taw na pitero iran a Di den anan manggolaola!
Tiyobos siran i Isa na iniise iyan kiran a O di manggolaola na antonaa bes i maana angkai a misosorat ko Kitab So ator a inisili o manga panday sa walay na miyabaloy baden a aya kaoonayan ko kaoontodan o walay?
Oman i isa a keolog sangkai a ator na keroperopet ogaid na apiya antawaa i keologan on na pegombiyombi.
So manga goro ko Kitab ago so manga poporo a imam na kebayaan iran domakep si Isa sii den sangkoto a oras ka miyasipat iran a siran i piyakailatan iyan ko kiyapanotola niyan ko bayambayanan ogaid na ipekelek iran so manga taw.
Kagiya ka maoto na totoliken iran baden si Isa na somiyogo siran on sa manga manoriman a dii mamagomanta sa manga titito kaan iran kalitagi si Isa a nggolalan ko kapakapeteroa iran on sa midimanda on kaan iran mapalad si Isa ko gobirnador a aden a kadato iyan ago kapaar sa kasalaa on.
Na pitero o manga manoriman ki Isa a Goro katawan ami a osto so di ngka dii teroon ago ipepangendao na da a taw a ba ngka peramigi ka ontol so ipepangendao ngka makapantag ko lalan ko Allah.
Na teroa ngka rekami o ba sisii ko Kitab so kabayad tano sa bowis ko Solotan sa Roma o di na di?
Ogaid na miyasarino i Isa so kapamagakal iran na pitero iyan kiran a
Pakailaya ako niyo sa pelata a pirak. Antawaa ini kiparas ago ngaran i mitotombok sii? So solotan sa Roma a inisembag iran.
Na pitero kiran i Isa a O giyanan na began iyo ko Solotan so kak o Solotan na began iyo ko Allah so kak o Allah.
Na da iran mapakatero si Isa sa midimanda on sii ko kamamasaan o manga taw. Miyamemesa siran ko inisembag iyan na miyakarenek siran baden.
Aden a manga Sadosi a somiyong ki Isa
Na iniise iran rekaniyan a Goro inisorat rektano o Mosa a O matay so mama a aden a minibegak iyan a karoma ogaid na da a wata iyan na paliyogat ko pagari angkoto a mama a pangaromaan iyan so balo a babay kaan siran makambawata sa kebabadan ko miyatay a mama.
Gowani na aden a pito kataw a magariyari a manga mama na miyakapangaroma so kaka na miyatay a da a wata iyan.
So tomalondog rekaniyan na piyangaroma niyan angkoto a miyabalo o pagari niyan na miyatay mambo.
Datar oto so ikatelo na ndatadatar bo a miyanggolaola angkoto a pito kataw a palaya siran miyatay a da a ba iran miniganat a wata.
Oriyan oto na miyatay mambo so babay.
Na amay ka manga ooyag so miyamatay na antawaa i kikaroma sangkoto a babay ka so pito kataw a mama na palaya on miyakapangaroma.
Somimbag si Isa a So manga mama ago manga babay sa masa imanto na makapetepitapi
Ogaid na siran oto a mapapatot a pagoyagen a poon ko miyamatay a peginetaw ko maori a alongan na di siran petepitapi.
Di siran den pematay ka datar siran o manga malaikat. Manga wata siran o Allah ka miyanga ooyag siran.
Apiya so Mosa na rininayag iyan a penga ooyag so miyamatay ka sii ko inisorat iyan makapantag ko pekedeg a maito a kayo na bitowan iyan so Kadnan sa Tohan o Ibrahim so Tohan o Iskak ago so Tohan o Yakob.
Na kagiya Tohan iran sekaniyan na aya maana ini na oyagoyag siran pen apiya pen miyamatay ka sii ko hadapan o Allah na so kalangolangon na oyagoyag.
Na gominiraw so ped a manga goro ko Kitab a Mapiya so inisembag ka Goro.
Na da iran den karawi mise peroman si Isa.
Pitero kiran i Isa a Ino dii matetaro a so Al Masih na Wata o Daod?
Ka so den so Daod na aya den misorat sii ko Sabor a So Allah na pitero iyan ko Kadnan aken a Ontod ka sii sa kawanan aken
Taman sa ibetad aken so manga ridoay ngka a dapoay o manga ai ngka. 
Na kagiya bitowan o Daod so Al Masih sa Kadnan na andamanaya i kiyambaloy niyan a Wata o Daod?
Sii ko kapepamakineg o langon o manga taw na pitero i Isa ko manga sokbat iyan a
Iktiyari niyo so manga goro ko Kitab a mababaya magenebeneb a ndiditar ko manga pipiya a kimon ago mababaya sa kapesalama kiran roo ko manga padian ago pepamiliin iran so isesenggay a manga ontoda ko sinagoga ago so tindos a manga darpa sii ko kandori.
Sii ko kiyapangilailay i Isa na miyailay niyan so manga kawasa a pepamanago siran sa manga sidka sii baitalmal o Timplo.
Miyailay niyan mambo so isa a balo a miskin a tomiyago on sa dowalad a kowarta.
Na pitero i Isa a Teroon ko rekano a mataan a giyangkoto a miskin a balo na lebi pen a mala a tiyago iyan roo a di so piyamanago on o langon a ped.
Ka palaya siran misidka ko lawan ko kakawasaan iran ogaid na giyangkoto a babay apiya sii ko kamimiskini ron na inibegay niyan langon so ikeoyag iyan.
So ped ko manga sokbat na di ran dii mbibitiyaraiyan so makapantag ko Timplo a sayana a mapiya a pegilain a pipendaraan sa manga pipiya i paras a ator ago manga pamemegayan a iniselasela on o manga taw. Na pitero i Isa a
So langon ai a pepanga iilay niyo na pekaoma so manga gawii a da den a satiman bo a ator on a ba kibagak ko kabebetadan on ka so langon ai na penga gegeba.
Goro a iniise iran anda i kakeolaola ini ago antonaa i toos ko masa a kitoman ai?
Tig i Isa a Iktiyari niyo o ba kano pakisaliba ka madakel a pekaoma sii ko ingaran aken a di iran dii teroon a Saken so Al Masih! ago Magaan den makaoma so masa! Ogaid na di niyo siran pagonoti.
Amay ka maneg iyo so makapantag ko manga katidawa ago manga kaperido na di kano kelek ka disomala a keolaola ini mona ogaid na kena a ba niyan sarta a ba aya kaposan.
Na tig iyan pen a So isa a nasiyon na makipetidawa ko salakaw a nasiyon na so isa a ndatoan na nggobaten iyan so ped a ndatoan.
Keolaola so manga ala a linog manga taon ago manga paniyakit sii ko mbarambarang den a manga darpa na pemakagemaw so piyakalekelek ago manga ala a nanao sii sa langit.
Ogaid na sa di pen kakeolaola angkai a manga nganin na pendadakepen kano o manga taw ago setroon kano. Pagowiten kano roo ko manga sinagoga sa kapengokoma rekano na kelaboson kano na pekadarpaan kano ko hadapan o manga dato ago manga gobirnador na langon ai na sabap ko ingaran aken.
Giyanan i kakeparo niyo sa kepeseksii niyo raken.
Ogaid na sa di pen ai kakeolaola na temantamani niyo so manga pamikiran iyo sa di makaawid a akal iyo o andamanaya i kipetindegen iyo sa ginawa niyo.
Ka mbegan ko sekano sa mapetero iyo ago ongangen a apiya sakataw bo ko manga ridoay niyo na da a ba on pekasembag o di na pekasangka.
Apiya so manga lokes iyo ago manga pagari taman ko manga tonganay niyo ago manga ginawai na tipon kano iran na pemonoon iran so ped rekano.
Ikegowad kano o langon a taw sabap ko ingaran aken.
Ogaid na da a satiman bo a bok ko olo niyo a ba on mada.
Ba kano den pakatitiger ka giyoto i kakesabet o niyawa niyo.
Amay ka mailay niyo a kalilikopan a Yarosalim o madakel a manga sondaro na ketokawan iyo a magaan den ai mabinasa.
Sa masa oto na siran oto a ndodoo sa Yodiya na disomala a mamalalagoy ko manga bobongan na siran oto a sisii ko siti na disomala a mamangawa siran on na siran oto a ndodoo ko dii pagonayonayan na di siran soled ko siti.
Ka giyoto so manga gawii a kapendadaneg a kakitoman o langon a misosorat ko Kitab.
Dowandowaan iyan so kikaoogat ago so manga maritan a babay sangkoto a manga gawii! Tanto a keregenan angkai a inged na pemborngat so rarangit o Allah sangkai a manga taw.
Pemonoon siran a pedang ago pemangitaog siran a penga bibiyag roo ko langon o manga nasiyon. Na giya Yarosalim na pelagosaken o manga taw a kena a ba manga Yahodi taman sa mapos so masa a inokoran ko kena a ba manga Yahodi.
Sa masa oto na pekagemaw so manga nanao sii ko alongan ago sii ko olan ago so manga bitoon. Sii sa doniya na kedaan sa arap so manga nasiyon a kesosa so manga pamikiran iran sabap ko daleg o ragat ago so di niyan dii kambegebegel.
Kedaan sa tanod so manga taw sabap ko kalek iran sii ko kapenayawa iran ko manga kesowasowa ko dalem a doniya ka keselenseleng so manga kabatowa roo sa langit.
Na giyoto den i kakeilaya iran ko Wata o Manosiya a pekaoma a sisii ko gabon a misasarta on so mala a kabatowa ago bantogan.
Amay ka pepoonan den ai maolaola na tindeg kano ago langag kano ka pepekarani so kakesabet iyo.
Na piyanotol kiran i Isa ngkai a bayambayanan Ilaya niyo so kayo a higos ago so langon o manga kayo.
Amay ka mailay niyo a peraon den na ketokawan iyo sa da a ba on rekano petero a magaan den lomaon.
Datar anan mambo na amay ka mailay niyo a pekeolaola angkai a pitero aken na ketokawan iyo a magaan den makatalingoma so Ndatoan o Allah.
Teroon ko rekano a mataan den a keolaola ini langon sa di pen malengan mamatay so kapapantagan imanto a manga taw.
Penga ada so langit ago so lopa ogaid na di den keda so manga katero aken.
Iiktiyar kano ka o ba kano baden matatalekeb sabap ko kitaralo a kekan iyo ago kapaginom ko pakabereg a panginginomen ago so manga awid a akal mipantag ko kapepaginetaw niyo ka o ba kano baden katomparakan sangkoto a gawii a datar o litag.
Ka kitalingoma ini ko langon a taw ko dalem a doniya.
Lalayon kano pageenaw a ipepangangarapan iyo a kegaga niyo lomidas so langon angkai a keolaola ago pekatindeg kano sii ko hadapan o Wata o Manosiya.
Oman kadaondaw na pepangendao si Isa sii ko Timplo na igira a gagawii na peliyo ko siti ka roo pekeden ko bobongan a bebetowan sa Palaw a Olibi.
Sa masa oto na magaan den so Pista ko Kakan sa Paan a da a Tapay ron a bebetowan sa Paska.
So manga poporo a imam ago so manga goro ko Kitab na dii mbabanog sa okit a kambonoa iran ki Isa ka ipekelek iran so manga taw.
Samaoto na somiyook so Iblis ki Yodas a bebetowan sa Iskariyot a isa ko sapolo ago dowa a sokbat.
Na somiyong sekaniyan ko manga poporo a imam ago so manga olowan o manga gordiya ko Timplo na miyakimbitiyarai kiran o andamanaya i kakepalada niyan kiran ki Isa.
Miyababaya siran na miyayon siran sa tendanan iran sa pirak.
Miniyog si Yodas na mipoon den mangiloba sa kakeparowi niyan kiran malad ki Isa sa di katokawan o madakel a taw.
Riyaot so gawii ko Pista ko Kakan sa Paan a da a Tapay a so gawii a ron ipapaliyogat a kapenombalia ko manga nati a bilibili a kekan iran sii ko inggabi ko Paska.
Siyogo i Isa si Pidro ago si Yahiya a tig iyan a Lalakaw kano na tiyagara niyo so inggabi tano ko Paska.
Iniise iran a Anda i kabaya a ka a petiyagaran ami?
Tig i Isa a Sii den ko kapekasoled iyo ko siti na mbelaken kano o mama a maawid sa omoy a tatagoan sa ig. Tondoga niyo ko walay a songowan iyan
Na teroa niyo ko kiwalay ron a Ipagise reka o Goro a Anda i rowang a kekanan aken ko inggabi ko Paska a ped aken so manga sokbat aken?
Na pekiilay niyan rekano so mala a rowang sa poro a kiyaasaan den na roo niyo tiyagara so langon taman.
Na giyoto a lomiyalakaw siran na miyaoma iran oto langon a datar bo o pitero kiran i Isa na pitiyagar iran so inggabi ko Paska.
Kagiya raoten so oras a kaken iran na miyontod si Isa ko pekenan a ped iyan so manga siyogo.
Pitero iyan kiran a Tanto aken a inikadali a kapakapamagatoang tano sii sangkai a inggabi ko Paska sa di aken pen kakerasay.
Ka teroon ko rekano a di ako sii ken peroman taman sa di ini manggolaola roo ko Ndatoan o Allah.
Na kinowa i Isa so tagayan na kagiya kapanalamatan iyan so Allah na tig iyan a Kowaa niyo ai na mbagibagia niyo.
Ka teroon ko rekano a ipoon imanto na di ako den maginom sangkai a arak taman sa makatalingoma so Ndatoan o Allah.
Na kinowa niyan so paan na kagiya kapanalamatan iyan so Allah na piyangopak iyan na inibegay niyan kiran a tig iyan a Giyai so lawas aken a inirila para rekano. Nggolaolaa niyo ai a ipetadem raken.
Datar oto mambo na kagiya makapasad siran gomabi na kinowa niyan so tagayan a tig iyan a Giyangkai a tagayan na aya bago a kapasadan o Allah a mipepasod ko rogo aken a keodod para rekano.
Ogaid na so tipo raken na mipageepeda aken sangkai a lamisaan!
Mataan den a petay so Wata o Manosiya a ketoman so takdir mipantag on ogaid na kemorkaan angkoto a mama a tipo ron!
So kiyateroa sii i Isa na miyamagisei siran o antawaa kiran i penggolaola sii.
Samaoto na mipepawala so manga sokbat o antawaa kiran i ibibilang a lebi a mala.
Na pitero kiran i Isa a So manga dato o manga nasiyon na pepangondatoan iran so manga pagtaw iran. Na so manga olowan iran na bebetowan sa Ginawai o manga Taw.
Ogaid na kena a ba datar ai sii rekano ka so lebi rekano a mala na disomala a pembaloy a datar o ariyari rekano ago so olowan na datar o pepanalagad.
Ka antawaa i lebi pen a mala? Ba so moontod a ken o di na so pepanalagad rekaniyan? Ba kena a so moontod? Ogaid na sisii ako rekano a datar o pepanalagad.
Sekano den i lalayon raken makadedeket sii ko langon o kiyatepengi raken.
Na mbegan ko sekano sa kabenar sa kapendato a datar o kiyabegi raken sii o Ama aken.
Na pekakan kano ago pemakainom ko lamisaan aken sii ko Ndatoan aken na pekaontod kano ko manga korsi a pepangokomen iyo so sapolo ago dowa a mbatabataa a manga Israil.
Tig i Isa a Simon Simon pamakineg ka! So Iblis na kabaya iyan a katepengi niyan rekano langon a datar o taribasok a pepalidan iyan so ilaw.
Ogaid na inipangangarapan aken seka Simon kaan ka di kedai sa paratiyaya. Na amay ka sengor ka raken peroman na pakabagera ngka so paratiyaya o manga pagari ngka.
Somimbag si Pidro a Kadnan makatitiyagar ako a mirakes reka a kekalaboso ago mbonoon!
Na pitero i Isa a Teroon ko reka Pidro a sa di pen kapekakoko o manok sangkai a gawii na penokolen ka sa makatelo o ba ako ngka katawi. 
Pitero kiran i Isa a Isako pakalalakaon aken sekano a da a awid iyo a pirak o di na pontir o di na tinilas na ba aden a makokorang rekano? Da den a tig iran.
Tig i Isa a Apiya oto na imanto na so aden a pirak iyan na awidi niyan ago so pen so potal na so da a pedang iyan na pesaa niyan so gerab iyan na pamasa sa pedang.
Ka teroon ko rekano a disomala a kitoman so misosorat ko Kitab makapantag raken a Initapi sekaniyan ko manga baradosa. Ka mataan den a so langon a miyamangisorat makapantag raken na pekitoman.
Na pitero o manga sokbat a Ilaya ngka Kadnan katii so dowa timan a pedang. Tig iyan a Kiyatangkaan den anan!
Miyamanindeg langon angkoto a malilimod na inowit iran si Isa ko gobirnador Pilato.
Roo iran sekaniyan pisenditan a tig iran a Kiyatokawan ami a giyangkai a mama na pepakirido iyan so gobirno ko nasiyon ami. Ipesapar iyan so kapembayadi ko bowis ko Solotan sa Roma ago di niyan dii teroon a sekaniyan so Al Masih a isa a solotan.
Iniise rekaniyan i Pilato a Ba seka so Solotan o manga Yahodi? Somimbag si Isa a Benar so di ngka dii teroon.
Na pitero i Pilato ko manga poporo a imam ago so madakel a taw a Da a miyatoon aken a isela sangkai a mama.
Ogaid na initaros iran baden a di ron dii kasenditi a tig iran a Pepangondoin iyan so manga taw sa dalem a Yodiya a nggolalan ko kapepangendao niyan. Mipoon sekaniyan sa Galili na tiyampos iyan sii den.
So kiyanega sii i Pilato na iniise iyan o ba taw sekaniyan sa Galili.
Kagiya katokawan iyan a poon bes si Isa ko inged a ndadatoan i Hirod na piyakiwit iyan sekaniyan ki Hirod a samaoto na ndodoo mambo sa Yarosalim.
Tanto a miyababaya si Hirod kagiya mailay niyan si Isa ka miyaneg iyan den so makapantag on na miyatey den a sisingayoon iyan a kailaya niyan on. Na iinamen iyan a mailay niyan si Isa a dii nggolaola sa piyakamemesa a nanao.
Na piyangingisean sekaniyan i Hirod sa madakel a pakaise ogaid na da den sembaga i Isa.
Na miyobay so manga poporo a imam ago manga goro ko Kitab a kititindeg roo a di alangalang a di ran dii kasenditi ki Isa.
Oriyan iyan na piyangongatongat ago pisodi i Hirod ago so manga sondaro niyan si Isa na piyakanditar iran sekaniyan sa kimon a mapiya na piyakiwit iran komasoy ki Pilato.
Sii den sangkoto a gawii na miyakangginawai si Hirod ago si Pilato ka sa da pen ai kanggolaola na meridoay siran.
Piyakitawag i Pilato so manga poporo a imam ago so manga olowan ago so madakel a taw
Na pitero iyan kiran a Inowit iyo raken angkai a mama a pitero iyo a pepakirido iyan ko manga taw so gobirno. Na piyangingisean aken sii ko hadapan iyo ogaid na da den a ba ko miyatoon a sala iyan a inidimanda niyo ron.
Da matoon mambo i Hirod i sala iyan ka piyakakasoy niyan rekami na marayag a da a miyanggolaola niyan a ba patot a imbono on.
Sabap sii na pakipemadasan ko sekaniyan baden na mbokaan ko.
Ka paliyogat ki Pilato a pakaliyon iyan kiran so sakataw a kalaboso igira a miyaoma ngkoto a Pista.
Ogaid na mirengarengan siran den melalis a Bonoa ngka sekaniyan! Si Barabas i bokai ngka para rekami!
Miyakalaboso si Barabas sabap ko kiyaridoa niyan ko gobirno sa Yarosalim na miyakapamono sekaniyan.
Kagiya kabaya i Pilato a mbokaan iyan si Isa na miyananalo peroman ko manga taw.
Ogaid na milalalis siran baden somembag a Totoka ngka sekaniyan ko kros! Totoka ngka ko kros!
Pitero kiran i Pilato sa miyakatelo a Ngkaino? Antonaa i sala a pinggolaola niyan? Da a ba ko rekaniyan miyatoon a patot a kibono on. Sabap roo na pakipemadasan aken na mbokaan ko.
Ogaid na initaros iran baden a kapelalalis iran sa matanog a petegelen iran a totoken si Isa ko kros. Na so di ran dii pelalalis na aya miyakataban
Na kiyokom i Pilato sa ginawa niyan a tomanen iyan so pepangnin iran.
Na biyokaan iyan so mama a piyangni iran a kiyalaboso sabap ko kiyaridoa niyan ko gobirno ago sabap sa miyakapamono na piyalad iyan si Isa ko kabaya iran a ikidia iran on.
Sii ko kapegowita iran ki Isa roo ko mbonoan on na miyakabalak siran sa mama a pepakapoon ko dii pagonayonayan a si Simon a magiinged sa Sirini. Diyakep iran sekaniyan na piyakiposai iran on so kros na pepakitondog iran on si Isa.
Madakel a manga taw a pepamanondog ki Isa a so ped kiran na manga babay a di ran sekaniyan dii mboko ago dii ndidiyagaw.
Na diningilan siran i Isa a tig iyan a Manga babay sa Yarosalim di ako niyo penggoraoka ka aya niyo goraoka na so manga ginawa niyo ago so manga wata iyo.
Ka pekatalingoma so manga gawii a peteroon o manga taw a Rarakmatan so manga babay a di pembawata ago so manga babay a da den mbawata ago da den kasosowi!
Sangkoto a masa na peteroon o manga taw ko manga palaw a Tempagi kami niyo ago sii ko manga bobongan a Tamboni kami niyo.
Ka o giyangkai a manga nganin i di ran dii nggolaolaa sii ko kapepelita pen o kayo na antonaa i kesowasowa amay ka miyarayong den?
Aden pen a dowa kataw a tanganiyaya a pegowiten roo a mbonoon a ped i Isa.
Kagiya makaoma siran ko darpa a bebetowan sa Lagas a Olo na ron iran tiyotok si Isa ago so dowa kataw a tanganiyaya ko manga kros a so isa on na sii sa kawanan i Isa na so isa peman na sii sa diwang.
Na pitero i Isa a Hey Ama ko rilai ngka siran ka di iran katawan i di ran dii nggolaolaan. Na pimbagibagi o manga sondaro so manga nditaren iyan a nggolalan ko kaperipa.
Kititindeg roo so manga taw a mbabantay na so manga olowan na di ran dii pagongatongaten si Isa a tig iran a Siyabet iyan so ped na patot a sabeten iyan a ginawa niyan o sekaniyan so Al Masih a aya Miyapili o Allah!
Piyagompatompat sekaniyan pen o manga sondaro. Miyobay siran on na diyawagan iran sa arak
Na pitero iran on a O seka so solotan o manga Yahodi na sabeta ngka a ginawa ngka!
Na sii ko kaporoan iyan na aden a misosorat on a Giyai so solotan o manga Yahodi.
So isa ko manga tanganiyaya a mabibitin roo na piyagitowito iyan si Isa a tig iyan a Ba di seka so Al Masih? Sabeta ngka a ginawa ngka ago sekami!
Ogaid na pimbongetan sekaniyan o ped iyan a tig iyan a Ba da a kalek ka ko Allah? Ndatadatar a kapendanega rekta ago sekaniyan
Ogaid na mapapatot rekta ini sabap ko miyanggolaola ta. Ogaid na giyangkai a mama na da a pinggolaola niyan a marata.
Na pitero iyan pen a Hey Isa tademi ako ngka amay ka makasoled ka ko Ndatoan ka.
Pitero rekaniyan i Isa a Teroon ko reka a mataan den a imanto a gawii na keped ka raken roo sa kasorgaan.
Kagiya maoto den a alongan na kiyalibotengan den so dalem a inged oto taman sa alas tris
Ka tomiyareg sominang so alongan. So rending a bibitinen roo ko Timplo na miyakisi a miyadowa timan
Na miyananalo si Isa sa matanog a tig iyan Hey Ama iserig aken so niyawa ko sii ko manga lima ngka! Na oriyan o kiyateroa niyan sii na miyatay den.
So olowan o manga sondaro na kagiya mailay niyan angkai a miyaolaola na biyantog iyan so Allah a tig iyan a Mataan den a maontol angkai a mama.
Na so langon o madakel a taw a mitimotimo roo a mbabantay na kagiya mailay iran so miyasowasowa na mimbabaling siran a penggandangan iran a rareb iran.
So langon a ginawai i Isa a ped on so manga babay a miyamangonot rekaniyan a poon sa Galili na kititindeg siran sa malo mawatan a lomalangkaw sangkai a dii manggolaola.
Aden a mama a bebetowan sa Yosop a isa ko pangongokom ko manga Yahodi. Mapiya ago magiinontolan a mama
A da makaayon ko kiyakokoma iran ki Isa ago so inikidia on. Poon sekaniyan sa Arimatiya a isa a inged sa Yodiya na pakatatalingomaan iyan so Ndatoan o Allah.
Somiyong sekaniyan ki Pilato na piyangni niyan on so lawas i Isa.
Na inibaba iyan ai a poon ko kros na biyongkosan iyan sa onong a sotra na inibetad iyan ko kobor a kakakalotan den ko lakongan a da den katagoi sa miyatay.
Giyangkoto a gawii na Diyamaat a so Gawii a Ipetiyagar ko Gawii a Idedeke.
So manga babay a miyonot ki Isa gowani a poon sa Galili na tomiyondog siran ki Yosop na miyailay iran so kobor ago so kinibetaden roo ko lawas i Isa.
Sii ko teked a kapipita ko Akad somiyong so manga babay ko kobor a aawidan iran so ikekamotan a pitiyagar iran.
Miyaoma iran so kobor a kiyalekaan ka miyalilid den so ator a poon ko gimowa iyan.
Na somiyoled siran on ogaid na da iran matoon so lawas o Kadnan a Isa.
Sii ko katitindeg iran roo a kikalilibogan makapantag sii na tekaw den a miyakagemaw so dowa kataw a mama a tominindeg ko obay ran a ndiditar sa pepamangindat a nditaren.
Miyalek so manga babay na miyakatolong siran. Pitero kiran o manga mama a Ino niyo pepangilobaa so oyagoyag sii ko miyamatay?
Da sekaniyan sii ka miyaoyag bo! Tademi niyo so pitero iyan rekano isako ndodoo sekaniyan pen sa Galili
A tig iyan a So Wata o Manosiya na disomala a kepalad ko kapaar o baradosa a manga mama ago ketotok ko kros na keoyag bo sii ko ikatelo gawii. 
Na kiyatademan o manga babay so manga katero iyan
Na komiyasoy siran a poon ko kobor na piyanotol iran ai langon ko sapolo ago isa a sokbat ago so langon a ped.
Giyangkai a manga babay a si Mariyam Magdalina si Yowana si Mariyam a ina i Santiyago ago so ped iran a manga babay na aya miyamanotol sangkai a manga nganin sii ko manga siyogo.
Ogaid na aya kapipikira iran on na dii mamerak so manga babay na da iran mbenara so pitero iran.
Ogaid na tominindeg si Pidro na miyalalagoy roo ko kobor na komiyoong ago siyorong iyan na miyailay niyan a aya bo a matatago roo na so manga dinis a inibongkos ki Isa. Na miyaling sekaniyan a pepememesa o antonaa i miyaolaola.
Sii sangkoto a gawii na pelalakaw so dowa ko manga sokbat a pesong sa inged a bebetowan sa Imaos a manga sapolo ago isa ka kilomitro a poon sa Yarosalim.
Di ran dii mbibitiyaraiyan so langon taman a miyasowasowa.
Na sii ko di ran dii kambibitiyarai na si den si Isa na domiyaseg kiran na miyonot kiran a pelalakaw.
Miyailay iran sekaniyan ogaid na da kiran maparo o ba iran makilala.
Na somimbag so isa kiran a aya ngaran iyan na si Kliyopas a tig iyan a Ba seka bo i mama a gomegenek sa Yarosalim a di niyan katawan so manga miyaolaola roo ko miyamakapira den ai gawii?
Antonaa i miyaolaola? a iniise iyan. Tig iran a So kiyaokitan i Isa a Taw sa Nasarit. Nabi sekaniyan a kikilalaan o Allah ago so langon a taw a mala i kabatowa so katero iyan ago galebek.
So manga poporo a imam ago so manga olowan tano na piyalad iran ko kaselaa on ko kapatay na tiyotok iran ko kros.
Aya iinamen ami gowani na sekaniyan i pekasabet sa Israil. Liyo san pen na ikatelo den ai gawii a kiyanggolaola oto.
Ogaid na miyamemesa kami ko pitero o ped ko manga babay a ped ami ka komiyabalaga siran somong ko kobor
Na da iran roo matoon so lawas iyan. Komiyasoy siran na piyanotol iran a miyakailay siran kon sa pangingilain a so manga malaikat a pitero iran kiran a oyagoyag sekaniyan.
Na so ped ko manga ped ami na somiyong ko kobor na miyaoma iran a datar bo o pitero o manga babay ogaid na da iran sekaniyan mailay.
Na pitero kiran i Isa a Sekano a da a manga lalag iyan ago manga lolombat i kaparatiyaya ko langon a miyatero o manga nabi!
Ba di disomala a daan a miyakaokit so Al Masih sangkai a manga karomasayan na go bo makasong sa kasorgaan?
Na inosay niyan kiran so misosorat ko dalem a Kitab makapantag sa ginawa niyan ipoon ko Kitab o Mosa taman ko manga Sorat o langon o manga nabi.
Sii ko kapepakarani iran ko inged a songowan iran na man den a ndayon si Isa ko kapelalakaw niyan.
Ogaid na inakolan iran sekaniyan a Sii ka rekami den pasin ka magaan den magagawii na pekaliboteng. Na somiyoled roo si Isa ka tereg kiran.
Sii ko kapepamagatoang iran na kominowa sekaniyan ko paan na miyanalamat. Na piyangopak iyan na inidawag iyan kiran.
Sarta den a miyabekar so manga mata iran na miyakilala iran sekaniyan. Ogaid na somidep sekaniyan baden na da iran den mailay.
Na pitero o isa ko ped iyan a Ba di tanto a kiyaoyatan so manga poso ta sii ko di niyan rekta dii kapakimbitiyarai roo ko lalan a penggogoden iyan rekta so Kitab?
Na sii den sangkoto a oras na gomiyanat siran na komiyasoy sa Yarosalim na miyatoon iran so sapolo ago isa a sokbat a titimo roo a rakes o manga ped iran
A aya iran dii teroon na Mataan den a miyaoyag bo so Kadnan na miyakiilay ki Simon!
Na piyanotol o dowa a mama so miyaolaola sii ko lalan ago so kiyakilalaa iran ki Isa sii ko kiyapangopaka niyan ko paan.
Sii ko kapepanotola iran sii pen na gomimaw den si Isa a tomitindeg ko seronsarongan iran na pitero iyan a Malalayon rekano so kalilintad.
Kiyatekawan siran ago miyanga alek a aya mapipikir iran na miyakailay siran sa arowak.
Pitero iyan kiran a Ino kano penga aabeng? Ino kano pendowadowa?
Ilaya niyo so manga lima ko ago manga ai ka saken den! Apera ko niyo ka ketokawan iyo ka so arowak na da a ba niyan sapo ago tolan a pekeilay niyo a sisii raken.
Kagiya matero iyan ai na piyakiilay niyan kiran so manga lima niyan ago manga ai.
Ogaid na di siran pen pekapangimbenar piyapiya sa o ba sekaniyan den sabap ko kiyababaya iran ago kiyapamemesa. Na giyoto a iniise iyan kiran a Ba aden a kekan sii?
Na bigan iran sekaniyan sa sabool a iniyaw a seda
Na kinowa niyan ago kiyan iyan sii ko hadapan iran.
Pitero iyan kiran a Tanodi niyo angkai a miyatero aken rekano isako sisii ako rekano pen Disomala a kitoman so langon a misosorat makapantag raken sii ko Kitab o Mosa ago so manga Sorat o manga nabi ago sii ko Sabor.
Na taros a liniwanagan iyan so manga pamikiran iran kaan iran masabot so Kitab
A tig iyan a Giyai i misosorat on Kerasay so Al Masih na keoyag bo a poon ko miyamatay sii ko ikatelo gawii
Na sii ko ingaran iyan na so osiyat makapantag ko katelikodi ko manga dosa ago so kaperilai ko dosa na pekalangkapen roo ko langon o manga nasiyon a ipoon sa Yarosalim.
Sekano i manga saksi sangkai a manga nganin.
Na pekasongen ko rekano so initopa o Ama aken. Ogaid na tatareg kano sii sa siti taman sa masenep kano o kabatowa a poon sa kasorgaan.
Oriyan oto na piyakaonot siran i Isa ko liyo o siti taman sa Bitani na inibayaw niyan a manga lima niyan na riyakmatan iyan siran.
Na sii ko kaperakmati niyan kiran na inawaan iyan siran ka minibayaw roo sa kasorgaan.
Na sinimba iran sekaniyan na komiyasoy siran sa Yarosalim a tanto siran a pekebabaya.
Sii sa pagampaganay na kapapantagan den so Katero. So Katero na ped o Allah na so Katero na aya den so Allah.
Ipoon sa poonan na ped sekaniyan o Allah.
Nggolalan rekaniyan so kiyaadena ko langon taman na da den a satiman bo a kaaden a ba makaliyoliyo rekaniyan a kiyaadena on.
Madadalem rekaniyan so kaoyagoyag na giyangkai a kaoyagoyag na aya solo a pelindaw ko manga taw.
So solo na pesindaw sii ko kaliboteng na da den ai kalangkolobi o maliboteng.
Aden a mama a siyogo o Allah a aya ngaran iyan na si Yahiya.
Miyakaoma sekaniyan kaan iyan matero ko langon a taw so makapantag sangkoto a solo kaan siran makaparatiyaya sabap ko kapeseksii niyan on.
Si Yahiya na kena a ba so solo ka miyakaoma kaan iyan kapeseksii so solo.
Samaoto na so tito a solo a pelindaw ko oman i isa a taw na pepakaoma ko doniya.
Ogaid na apiya pen miyaaden so doniya a nggolalan rekaniyan na da sekaniyan kilalaa o doniya isako sisii sekaniyan on.
Miyakaoma sekaniyan ko manga nganin a rek iyan ogaid na so bangsa niyan a manga taw na da iran sekaniyan tarimaa.
Ogaid na so langon a tomiyarima rekaniyan a miyamaratiyaya on na bigan iyan sa kabenar a mabaloy a manga wata o Allah.
Na miyabaloy siran a manga wata iyan a kena a ba sii ko kamamanosiyai a okit sabap ko kabaya o lawas o di na takdir o taw ka so den so Allah i Ama iran.
So Katero na miyabaloy a manosiya na komiyaden rektano. Mapepeno sekaniyan a limo ago tito a benar. Na miyailay ami so bantogan iyan a so bantogan o botong a Wata o Ama.
Miseksi si Yahiya mipantag rekaniyan na inipananalo niyan a Giyai so mama a pitero aken isako teroon ko a Sekaniyan a pekaoma a pekatalondog raken na lawan raken ka kapapantagan sekaniyan den sa da raken pen kimbawataan. 
Sabap ko mitataralo a limo iyan na sektano langon na miyamakatarima sa madakel a manga rakmat a so oman i isa on na pagomanan sa isa pen.
So Kitab na initoron a nggolalan ko Mosa ogaid na so limo ago so tito a benar na miyakatalingoma a nggolalan ki Isa Al Masih.
Da a taw a ba miyakailay ko Allah. So botong a Wata o Allah a pakatatayaan o Ama na aya rekaniyan miyakapayag. ?
So manga Yahodi sa Yarosalim na somiyogo siran ki Yahiya sa manga imam ago manga Libitiyo kaan iran kaisei o antawaa sekaniyan
Na pitero iyan kiran so benar a da den a piyagma iyan ka inipemataan iyan a Kena a ba saken so Al Masih.
Iniise iran on a Antawaa ka bes? Ba seka si Iliyas? Tig iyan a Kena. Iniise iran pen a Ba seka so Nabi? Tig iyan a Kena.
Na tig iran a Na teroa ngka rekami o antawaa ka kaan aden a kisembag ami ko somiyogo rekami. Antonaa i mapetero o ka makapantag sa ginawa ngka?
Inisembag kiran i Yahiya so manga katero o nabi Isayas a Saken so sowara a pepananalo sii ko mitataog a kaden a dii tero sa Pakatitowa niyo so lalan a pagokitan o Kadnan. 
So siran oto a siyogo ki Yahiya a poon ko manga Parisi
Na inisean iran sekaniyan peroman a O kena a ba seka so Al Masih o di na so Iliyas o di na so Nabi na ino ka pepanalawat?
Pitero kiran i Yahiya a Saken na aya ipepanalawat aken na ig ogaid na sisan rekano so sakataw a di niyo katawan.
Sekaniyan so pekaoma a pekatalondog raken na apiya so iket o tinilas iyan na kena a ba ako mapapatot a pemboka on.
Palaya ini miyaolaola roo sa Bitani sii sa sabala a lawasaig a Yordan a ron pepanalawat si Yahiya.
Sii ko talondog a gawii na miyailay i Yahiya si Isa a pepekaantap rekaniyan na tig i Yahiya a Kataya so Nati a Bilibili o Allah a pepakadaan iyan so dosa o doniya!
Sekaniyan so pitero aken isako teroon ko a Aden a mama a pekaoma a pekatalondog raken a lawan raken ka kapapantagan sekaniyan den sa da raken pen kimbawataan.
Gowani na di aken katawan o antawaa sekaniyan ogaid na somiyong ako sii a pepanalawat sa ig kaan sekaniyan mapayag ko manga taw sa Israil.
Na miseksi si Yahiya a tig iyan a Miyailay aken so Roh a petena a poon sa kasorgaan a datar o marapatik na komiyaden rekaniyan.
Da aken sekaniyan makilala gowani ogaid na so Allah a somiyogo raken sa kapenalawat aken sa ig na pitero iyan raken a Keilay ngka so Roh a petena ago keden ko isa a mama sekaniyan so penalawat ko Soti a Roh.
Na miyailay aken ai na pepamataanan aken a sekaniyan so Wata o Allah.
Kagiya talondog a gawii na ndodoo peman si Yahiya a ped iyan so dowa ko manga sokbat iyan
Na kagiya mailay niyan a somiyagad si Isa na tig iyan a Kaoto so Nati a Bilibili o Allah!
Kagiya maneg o dowa a sokbat so pitero i Yahiya na tiyondog iran si Isa.
Dominingil si Isa na miyailay niyan a petondogen iran sekaniyan na iniise iyan kiran a Antonaa i pepelobaan iyo? Somimbag siran a Rabi  anda ka mababaling?
Tig iyan a Onot kano raken na ilaya niyo. Na miyonot siran on na miyailay iran o anda mababaling na komiyaden siran rekaniyan sangkoto a gawii ka manga alas kowatro oto sa kegabi.
So isa sangkoto a dowa a sokbat a miyakaneg ki Yahiya a tomiyondog ki Isa na si Andriyo a pagari i Simon Pidro.
Pimbabanog nggagaan i Andriyo si Simon a pagari niyan na pitero iyan on a Minitoona ami so Al Masih .
Na inowit iyan si Simon ki Isa. Tintengan sekaniyan i Isa na pitero iyan a Seka bes si Simon a wata i Yahiya. Ipoon imanto na mbetowan ka sa Sipas.
Kagiya talondog a gawii na piyasad i Isa sa ginawa niyan a song sa Galili. Minitoona iyan si Pilipi na pitero iyan on a Pegonot ka raken.
Si Pilipi na taw sa Bitsaida a so inged a babalingan i Andriyo ago si Pidro.
Pimbabanog i Pilipi si Natanil na pitero iyan on a Minitoona ami so mama a inisorat o Mosa ago so manga nabi sii ko Kitab. Sekaniyan si Isa a taw sa Nasarit a wata i Yosop.
Ba aden bes a mapiya a ba pekapoon sa Nasarit? a iniise i Natanil. Onot ka raken na ilaya ngka a inisembag i Pilipi.
Kagiya mailay i Isa si Natanil a pegantap rekaniyan na tig iyan makapantag on a Kataya so tito a taw sa Israil a da on so kapamagakal!
Iniise i Natanil a Ino ako ngka katawi? Tig i Isa a Miyailay aken seka isako ndodoo ka ko atag o kayo a korma sa da reka pen katawaga i Pilipi.
Tig i Natanil a Goro seka den so Wata o Allah! Seka so Solotan a Israil!
Na tig i Isa a Miyaratiyaya ka bes sabap ko kiyateroa ko reka on a miyailay aken seka sii ko atag o kayo korma? Pekailay ka sa lebi pen a piyakamemesa a di giyai!
Kagiya makadowa den gawii na aden a kakewing sa inged a Kana roo sa Galili. Ndodoo si ina i Isa
Na biyantowan mambo si Isa ago so manga sokbat iyan ko kakewing.
Kagiya kalenganan siran sa arak na so ina i Isa na pitero iyan rekaniyan a Da den a arak iran.
Somimbag si Isa a Babay ino ngka raken peteroa? Da pen maoma so oras aken.
Pitero i ina iyan ko manga talasogoay a Nggolaolaa niyo so apiya antonaa i isogo iyan rekano.
Na aden a pakatitindegen roo a nem timan a omoy a ator a petegoan sa ig a pegosaren o manga Yahodi ko kapelompiyo a aya iran adat. Oman i isa on na peketagoan sa walo polo o di magatos ka litro a ig.
Pitero i Isa ko manga talasogoay a Pamenoa niyo a ig angkai a manga omoy. Na piyameno iran a tetaman ko manga ngari iyan.
Tig iyan kiran pen a Imanto na sakedo kano ron na wita niyo ko komikibir ko bangkiti. Na inowit iran on
Na tiyaaman o komikibir so ig a miyabaloy den a arak. Di niyan katawan o anda poon apiya pen katawan o manga talasogoay a somiyakedo ron. Tiyalowan iyan so mangangaroma
Na pitero iyan on a Adat den a aya pekaonaan menat a arak na so lebi a mapiya na amay ka makapangondaya minom so manga banto na go bo nata so kena a ba tanto a mapiya a arak. Ogaid na imanto ngka pen pagenata so lebi a mapiya!
Giyangkai a monapona ko piyakamemesa a manga nanao a piyakiilay i Isa na sii miyanggolaola sa Kana roo sa Galili. Piyayag iyan roo so bantogan iyan na miyaratiyaya on so manga sokbat iyan.
Oriyan ai na si Isa ago si ina iyan so manga pagari niyan a manga mama ago so manga sokbat iyan na miyamanong siran sa Kapirnaom na komiyaden siran roo ko miyamakapira gawii.
Sa masa oto na magaan den so Pista ko Paska o manga Yahodi na somiyong si Isa sa Yarosalim.
Sii ko Timplo na miyaoma niyan so manga taw a dii ndadagang sa manga sapi manga bilibili ago manga marapatik ago so pen so dii sesambiay sa pirak a kioontod roo.
Mandiyadi na mimbaal si Isa sa badas a tiyalitali na piyamogaw niyan siran langon roo ko liyo o Timplo a rakes o manga bilibili ago manga sapi na pilalayang iyan so manga lamisaan o dii sesambiay sa pirak na tiyowal iyan so manga pelata iran.
Na pitero iyan ko dii ndadagang sa manga marapatik a Pangowita niyo ai sa liyo! Di niyo mbaloya a padian so Walay o Ama aken!
Kiyatanodan o manga sokbat iyan a misosorat ko Kitab a So kasigi aken ko Walay ngka ya Allah na aya raken nggegep.
Kagiya mailay ai o manga olowan o manga Yahodi na inatowan iran si Isa a tig iran a Antonaa i nanao i mapekiilay ngka rekami a kiporiba sa aden a kabenar ka sa kiyanggolaolaa ngka sii?
Simbag siran i Isa a Gebaa niyo angkai a Timplo na mbangonen aken peroman sii ko soled o telo gawii.
Tig o manga Yahodi a Miyakapat polo ago nem ragon a kiyabangona sangkai a Timplo na mbangonen ka bes peroman ko soled o telo gawii?
Ogaid na aya pitero i Isa a timplo na so lawas iyan.
Sabap san na kagiya maoyag sekaniyan a poon ko miyamatay na kiyatanodan o manga sokbat iyan a miyatero iyan ai. Na piyaratiyaya iran so misosorat ko Kitab ago so miyatero i Isa.
Sii ko katatago i Isa roo sa Yarosalim sii ko Pista ko Paska na madakel a miyaratiyaya rekaniyan ko kiyailaya iran ko piyakamemesa a manga nanao a di niyan dii nggolaolaan.
Ogaid na si Isa na da niyan kiran sarigen a ginawa niyan ka katawan iyan piyapiya so langon a taw.
Aden a isa a olowan o manga Yahodi a bebetowan sa Nikodimos a ped sekaniyan ko manga Parisi.
Miyakaisa a gagawii na somiyong sekaniyan ki Isa na pitero iyan on a Goro katawan ami a goro ka a siyogo o Allah ka da a makapenggolaola sa piyakamemesa a manga nanao a di ngka dii nggolaolaan liyo ron o mipageepeda iyan so Allah.
Somimbag si Isa a Teroon ko reka a mataan den a da a ba pekailay ko Ndatoan o Allah taman sa di imbawata peroman.
Iniise i Nikodimos a Andamanaya i kipembawataan ko taw amay ka miyakatoa den? Mataan a di niyan kegaga a ba makasoled peroman ko tiyan o ina iyan kaan mimbawata peroman!
Somimbag si Isa a Teroon ko reka a mataan den a da a pekasoled ko Ndatoan o Allah taman sa di imbawata a nggolalan ko ig ago so Roh.
So inimbawata o manosiya na manosiya mambo na so inimbawata o Roh na niyawa mambo.
Di ka pememesa ko pitero aken reka a disomala a imbawata ka peroman.
Pesember so ndo sa apiya anda kebaya somong. Pekeneg ka so kapesember iyan ogaid na di ngka katawan o anda pepakapoon o di na anda pegantap. Datar ai mambo so kipembawataan ko oman i isa a inimbawata o Roh.
Andamanaya i kakeolaola ini? a iniise i Nikodimos.
Tig i Isa a Kikilalaan ka a goro sa Israil na di ngka bes seboten angkai a manga nganin?
Teroon ko reka a mataan den a di ami dii teroon so katawan ami ago di ami dii seksian so miyailay ami ogaid na di niyo terimaan so katero ami.
Pitero aken rekano so makapantag ko manga nganin sangkai a doniya na da niyo paratiyayaa. Sabap roo na andamanaya i kaperatiyayaa niyo o teroa ko rekano so makapantag ko ndodoo sa kasorgaan?
Da den a miyakapanik sa kasorgaan a rowar ko Wata o Manosiya a miyanog a poon sa kasorgaan.
Na datar o kinitongkolen o Mosa ko nipay a tombaga roo ko mitataog a kaden na disomala a mitongkol mambo so Wata o Manosiya
Kaan so oman i isa a peparatiyaya rekaniyan na makatarima sa kayoyagoyag a da a kaposan iyan.
Kagiya tanto a pekebabayaan o Allah so doniya na inibegay niyan so botong a Wata iyan kaan so oman i isa a peparatiyaya rekaniyan na di pekanaraka ka kebegan baden sa kaoyagoyag a da a kaposan iyan.
Ka siyogo o Allah so Wata iyan sii sa doniya a kena a ba an iyan masala so doniya ka sabap sa an masabet so doniya a nggolalan rekaniyan.
Apiya antawaa i peparatiyaya rekaniyan na di den kesala. Na so di rekaniyan peratiyaya na miyasala den ka da niyan paratiyayaa so botong a Wata o Allah.
Na so kiyasalaa kiran na mipepasod sii So solo na somiyong sii sa doniya ogaid na kiyababayaan o manga taw so maliboteng a di so maliwanag ka marata so manga galebek iran.
Oman i dii nggolaola sa marata na ipekegowad iyan so maliwanag na di den song ko solo ka ipekelek iyan o ba mapayag so di niyan dii nggolaolaan.
Ogaid na so taw a ipepaginetaw niyan so tito a benar na pesong ko solo kaan mailay piyapiya a so di niyan dii nggolaolaan na aya niyan kapetomana ko kabaya o Allah.
Oriyan ai na somiyong si Isa sa Yodiya na tomiyareg roo sa miyamakapira gawii a pepanalawat a ped iyan so manga sokbat iyan.
Si mambo si Yahiya na dii manalawat roo sa Ainon a marani sa Salim ka madakel a ig roo na pepamanong on so manga taw a pemakisalawat.

Na aden a Yahodi a miyakindaowa ko manga sokbat i Yahiya makapantag ko ontol a okit a kapelompiyo.
Miyaneg o manga Parisi a si Isa na madakel a taw a dii masokbat ago pepanalawatan iyan a di si Yahiya.
.
Kagiya maneg ai i Isa na inawaan iyan a Yodiya ka kesoy sa Galili.
Sii ko kapesong iyan sa Galili na mipenisagad iyan a Samariya.
Miyakaoma sekaniyan ko isa a siti sa Samariya a bebetowan sa Sikar a kena a ba mawatan ko lopa a inibegay i Yakob ko wata iyan a si Yosop.
Ndodoo so paridi a rek i Yakob na miyontod si Isa ko obay o paridi ka diyokawan ko kapelalakaw niyan. Na magaan den oto maoto a alongan.
Miyakaoma so isa a babay a taw sa Samariya ka segeb na pitero on i Isa a Pakainoma ko ngka.
Samaoto na da roo so manga sokbat iyan ka tomiyaros siran sa siti ka pemasa siran sa pangenengken.
Tig o babay a Isamariyan a Yahodi ka na Isamariyan ako. Ino ka raken pengni sa ig a mainom ka?
Somimbag si Isa a O katawi ngka so pamemegayan o Allah ago antawaa i pepangni reka sa ig na seka o kowan i pemangni rekaniyan na mbegan ka niyan sa ig a pepangoyag.
Sir a tig o babay da a ba ngka kisageb na madalem so paridi. Anda ngka kowaa ngkanan a pepangoyag a ig?
Ba ka lawan ki Yakob a apo tano a migay rektano sangkai a paridi? Pepeginom sekaniyan sii ago so manga wata iyan taman ko manga pangangayamen iyan.
Somimbag si Isa a Oman i peginom sangkai a ig na kewaw peroman
Ogaid na apiya antawaa i pekainom ko ig a imbegay aken on na di den kewaw. Ka so ig a imbegay aken on na pembaloy a bowalan sii sa ginawa niyan a pepekabowak on so ig a pepamegay sa kaoyagoyag a da a kaposan iyan.
Tig o babay a Sir begi ako ngka sangkai a ig kaan di ako den kewaw ago di sii den pekasong sa kasegeb aken.
Pitero rekaniyan i Isa a Baling ka na kowaa ngka si karoma ngka na kasoy kano sii.
Tig o babay a Da a karoma ko. Tig i Isa Benar so pitero o ka a da a karoma ngka
Ka miyakalima ka den mapangaroma na so mama a itetapi i ka imanto na kena a ba ngka tito a karoma. Benar angkai a pitero o ka.
Tig o babay a Masisipat aken Sir a nabi ka.
So manga apo ami a manga taw sa Samariya na miyamanimba sii sangkai a palaw ogaid na sekano a manga Yahodi na di niyo dii teroon a giya Yarosalim na aya patot a darpa a ron pesimba so manga taw.
Tig i Isa a Paratiyayaa ko ngka Babay ka pekatalingoma so masa a kena a ba giyangkai a palaw aya pen a Yarosalim i darpa a ron iyo simbaa so Ama.
Sekano a manga Isamariyan na pesimbaan iyo so di niyo katawan. Sekami a manga Yahodi na katawan ami so pesimbaan ami ka so kakesabet na miyakapoon ko manga Yahodi.
Ogaid na pekatalingoma so masa ago kapapantagan den a so tito a pepamaniniba na simbaan iran so Ama a nggolalan ko Roh ago tito a benar ka so datar ai a pepamanimba i kebayaan o Ama a pesimba rekaniyan.
So Allah na niyawa na so pemanimba rekaniyan na disomala a simba a nggolalan ko Roh ago tito a benar.
Pitero on o babay a Katawan ko a song sii so Al Masih  na amay ka makaoma na pekitokawan iyan rektano so langon taman.
Somimbag si Isa a Saken sekaniyan a di reka dii makimbitiyarai.
Minitabo saya den a kiyakasoy o manga sokbat i Isa na tanto siran a miyamemesa kagiya mailay iran sekaniyan a dii makimbitiyarai ko babay. Ogaid na da a isa kiran bo a ba minise sa Antonaa i kabaya a ka aya pen o ba iran miise a Ino ngka dii mbitiyaraian angkai a babay?
Mandiyadi na inibagak o babay so omoy niyan na komiyasoy ko siti na pitero iyan ko manga taw roo a
Onot kano raken na ilaya niyo so mama a pitero iyan raken so langon a miyanggolaola ko. Ba sekaniyan den so Al Masih?
Giyoto a inawaan iran so siti na miyamanong ki Isa.
Samaoto na pesekaten o manga sokbat si Isa a tig iran a Goro kan ka den.
Tig iyan a Aden a pangenengken a ken aken a di niyo katawan.
So kiyanega on o manga sokbat na miyamagisei siran a Ba aden a miwit rekaniyan sa pangenengken?
Tig i Isa a Aya pangenengken aken na so katomana ko ko kabaya o somiyogo raken ago so kapasada ko ko galebek a inisangan iyan raken.
Ba kena a di niyo dii teroon a Pat pen olan a kakeoma o kaperagon? Teroon ko rekano a langkaw kano na ilaya niyo so manga pangomaan! Miyamakatoa den so manga onga na kepakay den a peragonen.
So peperagon na pesokayan na pepanimoon iyan raken so manga taw a pekakowa sa kaoyagoyag a da a kaposan iyan kaan makaperengarengan mababaya so peseod ago so peperagon.
Oriyan ai na komiyasoy si Isa sa Yarosalim ka aden a pista roo o manga Yahodi.
Sii sa Yarosalim a marani ko gimowa a bebetowan Gimowa sa Bilibili na aden a papaigoay ron a bebetowan sa Bitsaida ko basa a Yahodi na lima a pekesirongan a liyoliyowan ko melilibeta on.
Ndodoo so isa a mama a pekesakit ko soled o telo polo ragon ago walo.
Miyailay sekaniyan i Isa a miiga roo na katawan iyan a miyatey den angkai a masosowa iyan na iniise iyan on a Kebaya ka makabager?
Tig o pekesakit a Sir da a ba raken pekatago sangkanan a papaigoay igira a miyakolibog so ig on. Na igira a pepanamar ako ron somong na aden den a miyakaona raken tomepad.
Na pitero on i Isa a Tindeg ka na awidi ngka so dempas ka na lalakaw ka!
Sarta den a miyakabager so mama na piyorot iyan so dempas iyan na lomiyalakaw. Minitabo ai ko Gawii a Idedeke.
Sabap roo na pitero o manga Yahodi ko a mama a miyapakabager a Gawii imanto a Idedeke na da sa Kitab o ba ngka awidi so dempas ka.
Somimbag sekaniyan a So mama a miyakapiya raken na pitero iyan raken a Awidi ngka so dempas ka na lalakaw ka. 
Iniise iran a Antawaa ngkai a mama a somiyogo reka sa awidi ngka so dempas ka na lalakaw ka?
Ogaid na so taw a miyapiya na di niyan katawan o antawaa sekaniyan ka miyawa roo si Isa sabap ko madakel a taw sangkoto a darpa.
Oriyan oto na minitoona sekaniyan i Isa ko Timplo na pitero rekaniyan i Isa a Miyakapiya ka den imanto. Di ka den pendosa ka o ba baden aden pen a lebi a marata a keokitan ka.
Na lomiyalakaw so mama na pitero iyan ko manga Yahodi a si bes si Isa i miyakapiya rekaniyan.
Sabap sii na pipoonan somatro o manga Yahodi si Isa ka di niyan dii nggolaolaan angkai a manga galebek ko Gawii a Idedeke.
Na pitero kiran i Isa a So Ama aken na lalayon dii nggalebek taman imanto na saken mambo na dii nggalebek.
Sabap sii na baden miyakala a kapepanamari o manga Yahodi sa kambonoa iran on ka kagiya kena bo a ba giya kiyasogoka niyan ko Gawii a Idedeke ka bitowan iyan pen so Allah sa Ama iyan na giyoto i kiyabaloya niyan ko ginawa niyan a datar o Allah.
Na simbag siran i Isa a Teroon ko rekano a mataan den a so Wata na da a ba niyan mapenggolaola a ba sekaniyan bo ka aya niyan bo mapenggolaola so pekeilay niyan a dii nggolaolaan o Ama iyan. Ka apiya antonaa i dii nggolaolaan o Ama na aya mambo pesowaan o Wata.
So Ama na pekebabayaan iyan so Wata na pepakiilay niyan ko Wata so langon a di niyan dii nggolaolaan. Na pekiilay ron pen o Ama so lebi pen a manga ala a galebek a di giyai a kiyamasaan iyo den kaan kano pamemesa.
Ka datar o kapegoyaga o Ama ko miyamatay ago pembegan iyan siran sa kaoyagoyag na so mambo so Wata na pembegan iyan sa kaoyagoyag so kebayaan iyan megay.
So Ama na di niyan kokomen so apiya antawaa ka inisarig iyan ko Wata so langon a kapengokom
Kaan mabantog o langon a taw so Wata a datar o kapembantoga iran ko Ama. So di pembantog ko Wata na di niyan mambo pembatogen so Ama a somiyogo rekaniyan.
Teroon ko rekano a mataan den a so pepamakineg ko katero aken ago peparatiyaya ko somiyogo raken na aden a kaoyagoyag iyan a da a kaposan iyan. Na di sekaniyan den kesala ka miyakatepas baden a poon ko kapapatay na sii ko kaoyagoyag.
Teroon ko rekano a mataan den a pekatalingoma so masa ago miyakatalingoma den a keneg o miyamatay so sowara o Wata o Allah na penga ooyag so pemakineg on.
Datar o Ama a pekepoonan o kaoyagoyag na biyaloy niyan mambo so Wata iyan a pekepoonan o kaoyagoyag
Na bigan iyan pen sa kapaar sa kapengokom ka sekaniyan so Wata o Manosiya.
Di niyo ai pememesan ka pekatalingoma so oras a keneg o langon a miyamatay so sowara niyan
Na pemakaliyo siran ko manga kobor. Siran oto a miyakanggolaola sa mapiya na penga ooyag a pekakamal sa kaoyagoyag na siran oto a miyakanggolaola sa marata na penga ooyag ago kesala. 
Da a ba ko mapenggolaola a ba saken bo. So kapengokom aken na datar bo o di raken dii teroon o Allah na ontol so kapengokom aken ka aya antap aken na kena a ba so katomana ko kabaya aken ka so kabaya o somiyogo raken.
O saken bo i peseksi makapantag sa ginawa ko na so ipeseksi aken na di ketarima.
Ogaid na aden a ped a peseksi makapantag raken na katawan aken a benar so iniseksi iyan makapantag raken.
Siyogo iyo so manga taw ki Yahiya na piseksian iyan so tito a benar.
Ogaid na di aken kailangan so kapeseksi o manosiya ka aya bo a kiyaaloya ko sii na an kano manga sasabet.
Si Yahiya na datar o solo a tinteman ago pesindaw na inikababaya iyo so sindaw niyan sa da matey.
Ogaid na aden a dii seksi makapantag raken a lawan pen ko kiyaseksii raken i Yahiya. So manga galebek a di aken dii nggolaolaan a inibegay raken o Ama aken sa kapasada ko ron na aya dii seksi makapantag raken sa so Ama i somiyogo raken.
Na so Ama a somiyogo raken na miyakaseksi mambo makapantag raken. Da niyo maneg so sowara niyan ago da niyo mailay so paras iyan
Na so katero iyan na kena a ba madadalem rekano ka di niyo peratiyayaan so siyogo iyan.
Di niyo dii piyapiyaan mangadi so misosorat ko Kitab ka mapipikir iyo a nggolalan sii na kekowa niyo so kaoyagoyag a da a kaposan iyan. Giyanan den i manga Sorat a dii seksi makapantag raken
Na apiya oto na minda kano raken somong kaan iyo makowa angkanan a kaoyagoyag.
Da a kipantag raken o kapembantoga raken o manga taw.
Liyo ron pen na katawan aken so madadalem ko poso iyo. Katawan aken a kena a ba niyo pekebabayai so Allah.
Somiyong ako sii sii ko ingaran o Ama aken na di ako niyo terimaan. Ogaid na o aden a song rekano sii ko rek iyan a ingaran na sekaniyan i terimaan iyo.
Kabaya iyo a pepodin kano o oman i isa rekano ogaid na di niyo penanamaran a podin kano o isaisa a Tohan. Kagiya ka maoto na andamanaya i kapakaparatiyaya niyo?
Di niyo pipikira o ba saken i pendimanda rekano ko hadapan o Ama. Ka aden a di rekano dii ndimanda a si Mosa a aya niyo sasarigan.
O benar a piyaratiyaya niyo si Mosa na peratiyayaan ako niyo mambo ka inisorat iyan so makapantag raken.
Oriyan oto na rominipag si Isa ko Ranaw a Galili .
Tanto a madakel a taw a tomiyondog rekaniyan ka miyailay iran so piyakamemesa a manga nanao a pinggolaola niyan ko kiyapakapiyaa niyan ko pepanga sasakit.
Tomiyakedeg si Isa ko bobongan na miyontod roo a ped iyan so manga sokbat iyan.
Na lomiyangkaw si Isa na kagiya mailay niyan so miyakadakedakel a taw a pepamanong rekaniyan na tig iyan ki Pilipi a Anda tano makapemasa sa paan a pekikan sangkai a madakel a taw?
Pitero iyan ai ka tipengan iyan si Pilipi ka katawan den i Isa o antonaa i penggolaolaan iyan.
Somimbag si Pilipi a Apiya dowa gatos a pelata a pirak na di magetoon a ipemasa sa paan a apiya maito bo a pekikan ko oman i isa kiran.
Na so isa ko manga sokbat iyan a si Andriyo a pagari i Simon Pidro na tig iyan ki Isa a
Aden a bago a mama sii a lima timan a paan iyan a bantad ago dowa a seda. Ogaid na antonaa i lalaw ai sii sangkai a madakel a taw?
Tig i Isa a Pakaontoda niyo so manga taw. Madakel a balili sangkoto a kaden na miyamangontod so manga taw a aya kadakel iran na manga lima nggibo a manga mama.
Oriyan iyan na kinowa i Isa so paan na piyanalamatan iyan so Allah na pimbagibagi iyan ko manga taw a moontod roo. Giyai mambo i inikidia niyan ko seda na langon siran miyamakakan sa taman den sa kabaya iran.
Kagiya manga oosog siran na pitero iyan ko manga sokbat iyan a Panimoa niyo so miyasama iran kaan da a ba on keolai.
Na piyanimo iran ai na so miyasama o miyamakakan ko lima timan a paan a bantad na minipeno ko sapolo ago dowa a reban.
Kagiya mailay o manga taw sangkai a piyakamemesa a nanao a pinggolaola i Isa na pitero iran a Matamataan a sekaniyan so nabi a song sii sa doniya!
Miyasipat i Isa a songowan iran sekaniyan ago kapetan iran kaan iran mabaloy a dato iran na giyoto a miyawa sekaniyan roo ka somiyong ko bobongan a da a ped iyan.
Kagiya merimon den na tomiyondagay so manga sokbat iyan ko ranaw
Na miyageda siran ko awang na mipoon siran romipag ko ranaw a song siran sa Kapirnaom. Ogaid na miyakaliboteng den na da siran pen masono i Isa.
Sa oras oto na tanto a mimbegel so ranaw ka pesember so mabager a ndo.
Kagiya makapora siran sa manga lima o di na nem ka kilomitro na miyailay iran si Isa a pelalakaw ko liyawaw a ig a pepakarani ko awang. Miyanga alek siran
Ogaid na pitero kiran i Isa a Saken den! Di kano pekalek.
So kiyanega iran sii na miyababaya siran na piyakapageda iran si Isa ko awang na sagogona a miyakadongko so awang ko darpa a pepegantapan iran.
Kagiya mapita na so madakel a taw a mitelimbagak ko sabala a ranaw na kiyatanodan iran a sasatiman bo a awang roo gowani ago da on makada si Isa a ped o manga sokbat iyan ka tomiyolak siran a di iran ped.
Ogaid na aden a ped a manga awang a poon sa Tibiriyas a miyamakadongko den a marani ko darpa a kiyanan iran ko paan oriyan o kiyapanalamat o Kadnan.
Na kagiya mailay o manga taw a da roo si Isa taman ko manga sokbat iyan na miyamangeda siran sangkoto a manga awang na somiyong siran sa Kapirnaom ka pembanogen iran si Isa.
Kagiya matoon iran si Isa roo ko sabala a ranaw na iniise iran on a Goro anda i kiyapakaoma ngka sii?
Pitero kiran i Isa a Teroon ko rekano a mataan den a pepangilobaan ako niyo ka miyamakakan kano ko paan ago miyanga oosog a kena a ba sabap sa miyailay niyo so piyakamemesa a manga nanao.
Di niyo penamari so pangenengken a keredak ka so pangenengken a ketatap sa taman sa pakataman a pepakabegay ko kaoyagoyag a da a kaposan iyan. Giyangkai a pangenengken na imbegay rekano o Wata o Manosiya ka so Allah a Ama na migay rekaniyan sangkoto a kapaar.
Kagiya maneg iran ai na iniise iran ki Isa a Antonaa i sowaan ami a aya mi kapenggolaolaa ko manga galebek a ipapaliyogat o Allah?
Tig i Isa a Giyai so galebek a ipapaliyogat rekano o Allah paratiyayaa niyo so siyogo iyan.
Na iniise iran on a O giyanan na antonaa a piyakamemesa a nanao i pekiilay ka rekami kaan ami mailay ago makaparatiyaya reka? Antonaa i sowaan ka?
So manga apo tano na mikekan sa roti roo ko mitataog a kaden a so den so misosorat ko kitab a Bigan iyan siran sa paan a ken iran a poon sa kasorgaan. 
Tig i Isa a Teroon ko rekano a mataan den a kena a ba si Mosa i migay rekano ko paan a poon sa kasorgaan ka so Ama aken i pepamegay rekano sa tito a paan a poon sa kasorgaan.
Ka so paan a ipembegay o Allah na sekaniyan a pepekapanog a poon sa kasorgaan a pepamegay sa kaoyagoyag ko doniya.
Tig iran a Sir pembegi kami ngka lalayon sangkai a paan.
Pitero kiran i Isa a Saken so paan a pepangoyag. Apiya antawaa i pesong raken na di den keor na apiya antawaa i peparatiyaya raken na di den kewaw.
Ogaid na miyatero aken rekano den a apiya miyailay ako niyo na da ako niyo paratiyayaa.
So langon a ipembegay raken o Ama aken na song raken na apiya antawaa i pesong raken na di aken den pekaawaan.
Ka miyanog ako sii a poon sa kasorgaan kaan aken mipenggolalan so kabaya o somiyogo raken a kena a ba so rek aken a kabaya.
Na giyai i kabaya o somiyogo raken a da den a ilangen aken ko langon a taw a inibegay niyan raken ka pagoyagen aken siran peroman ko maori a alongan.
Ka giyai i kabaya o Ama aken a so oman i isa a seboten iyan o antawaa so Wata ago peparatiyaya rekaniyan na kebegan sa kaoyagoyag a da a kaposan iyan na pagoyagen ko sekaniyan peroman ko maori a alongan.
Kagiya maneg ai o manga Yahodi na piyanarotaroan iran si Isa sabap ko pitero iyan a Saken so paan a miyanog a poon sa kasorgaan.
Na tig iran a Ba kena a sekaniyan si Isa a wata i Yosop? Katawan tano si ama iyan ago si ina iyan. Ino niyan peteroa a miyanog sekaniyan a poon sa kasorgaan?
Simbag siran i Isa a Di kano pepanarotaro.
Da a sakataw bo a ba raken pekasong taman sa di matonda o Ama a somiyogo raken na pagoyagen ko sekaniyan ko maori a alongan.
Misosorat sii ko Sorat o manga nabi a Langon a manosiya na pemangendaon o Allah. Na so oman i pepamakineg ko Ama ago pepakasowa ko ipepangendao niyan on na pesong raken.
Ogaid na kena a ba aya maana ini na aden a miyakailay ko Ama ka sekaniyan a poon ko Allah na aya bo miyakailay ko Ama.
Teroon ko rekano a mataan den a so taw a peparatiyaya na aden a kaoyagoyag iyan a da a kaposan iyan.
Kagiya maipos ai na miyagenebeneb si Isa sii sa Galili. Di niyan kabaya o ba lalakaw roo sa Yodiya ka kagiya kekadiyaten o manga Yahodi roo a kambonoa iran on.
Sa masa oto na magaan den so pista o manga Yahodi a bebetowan sa Pista ko manga Lawig.
Sabap san na so manga pagari i Isa a manga mama na pitero iran on a Patot a awa ka sii na song ka sa Yodiya kaan mailay o manga sokbat ka so manga piyakamemesa a di ngka dii nggolaolaan.
Ka da a ba dii nggalebek sa masolen o kabaya iyan a mbaloy a kikilalaan. O di ngka dii nggolaolaa angkai a manga ala a galebek na payaga ngka a ginawa ngka ko dalem a doniya.
Ka apiya so manga pagari niyan na da iran sekaniyan paratiyayaa.
Pitero kiran i Isa a Da pen maoma so oras aken. Apiya antonaa oras na keparoan rekano.
Di kano kikagowad o doniya. Ogaid na ipekegowad ako niyan ka pepamataanan aken a manga rarata so manga galebek iyan.
Song kano roo ko pista. Di ako pen song sangkai a pista ka da pen maoma so osto a oras aken.
Na kagiya matero ai kiran i Isa na mitelimbagak sa Galili.
Ogaid na kagiya makasong den so manga pagari niyan ko pista na somiyong roo mambo si Isa ogaid na kena a ba marayag a kiyalalakaw niyan ka pageemaan.
So manga olowan a manga Yahodi na di ran dii mbanogen si Isa roo ko pista a ipepangingise iran o anda sekaniyan
Na aden a madakel a taw a dii mamagtonga makapantag rekaniyan. So ped na tig iran a Mapiya sekaniyan a mama ogaid na tig o manga ped a Kena ka ba niyan baden peselibaa so manga taw.
Ogaid na da a ba dii tero sa marinayag makapantag rekaniyan ka ipekelek iran so manga olowan o manga Yahodi.
Sii ko kiyalooki ko pista na somiyong si Isa ko Timplo na miyangendao.
Na tanto a miyamemesa so manga olowan o manga Yahodi a tig iran a Andamanaya i kiyapakasowa a mama ini sangkai a mala a katao a da sekaniyan mapangendao o manga goro tano?
Somimbag si Isa a So ipepangendao aken na kena a ba ko rek ka poon ko somiyogo raken.
Apiya antawaa i kebaya nggolaola ko kabaya o Allah na ketokawan iyan o ba so ipepangendao aken na poon ko Allah o di na ba saken i mbayabaya ko di aken dii katero.
So dii mbayabaya ko di niyan dii katero na pepanamaran iyan so rek iyan a bantogan. Ogaid na so pepanamar ko bantogan o somiyogo rekaniyan na benar sekaniyan a da a ba on kapamokeg.
Ba di si Mosa i migay rekano ko Kitab? Ogaid na da den a isa rekano bo a ba on petoman. Ino niyo pananamari a kambonoa niyo raken?
Somimbag so madakel a taw a Sosookan ka a saitan! Antawaa i mananamar sa kambonoa niyan reka?
Pitero kiran i Isa a Satiman bo a mala a galebek a pinggolaola ko na inipamemesa niyo langon.
Ogaid na inisogo rekano i Mosa so kapanoria niyo ko manga wata iyo na sabap sii na petoriin iyo siran apiya pen Gawii a Idedeke. 
Na o kepakay a toriin so isa a wata ko Gawii a Idedeke kaan di kesogok so Kitab o Mosa na ino ako niyo kerarangiti sabap ko kiyapakapiyaa ko ko langon o lawas o mama ko Gawii a Idedeke?
Di kano pengokom a ipepasod ko pekeilay niyo ka ipepasod ko ontol a kokoman. ?
Iniise o ped a taw sa Yarosalim a Ba di sekaniyan so mama a kebayaan iran mono?
Ilaya niyo man ka pepangosiyat sekaniyan ko hadapan o madakel a taw na da den a ba iran on dii teroon! Ba mataan den a katawan o manga olowan a sekaniyan so Al Masih?
Ogaid na katawan tano o anda poon a mama ini na amay ka makaoma so Al Masih na da a ba matao o anda sekaniyan poon.
Na sii ko kapepangendao i Isa ko Timplo na pitero iyan sa matanog a Ba mataan a katawan ako niyo ago katawan iyo o anda ako poon? Kena a ba saken i miyakambayabaya ko kiyasong aken sii. So somiyogo raken na benar na di niyo sekaniyan katawan.
Ogaid na katawan aken sekaniyan ka poon ako rekaniyan na sekaniyan i somiyogo raken.
So kiyateroa sii i Isa na tipengan iran sekaniyan domakep ogaid na da a ba on miyakaseko ka da pen maoma so oras iyan.
Apiya pen oto na madakel a manga taw ko malilimod a miyaratiyaya rekaniyan a tig iran a Amay ka makaoma so Al Masih na di sekaniyan mangaday penggolaola sa madakel pen a manga piyakamemesa a di so miyanggolaola angkai a mama!
Miyaneg o manga Parisi so madakel a taw a di ran ai dii pamagtonga makapantag ki Isa. Sabap san na siran ago so manga poporo a imam na somiyogo sa manga gordiya a ndakep ki Isa.
Pitero i Isa a Di bo matey a kasisii aken rekano pen na go ako bo kesoy ko somiyogo raken.
Pembabanogen ako niyo ogaid na di ako niyo ketoon na so ketagoan raken na di kano ron pekasong.
Na mimbibitiyarai so manga Yahodi a tig iran a Anda bes song angkai a mama a di tano ron ketoon? Ba song sekaniyan ko babalingan o manga Yahodi a mipaparak ko manga siti sa Grisiya ago roo sekaniyan pepangendao ko manga Grigo?
Antonaa i maana o pitero iyan a Pembabanogen ako niyo ogaid na di ako niyo ketoon ago di kano pekasong ko ketagoan raken? 
Na sii ko kaposan a gawii ko pista a aya mala a gawii na tominindeg si Isa na pitero iyan sa matanog a O pekewaw ka na song ka raken ago inom!
So peparatiyaya raken a so den so pitero o Kitab na poon sa dalem a ginawa niyan na pembowalan on so manga lawasaig a pepangoyag a ig.
Giyangkai a pitero iyan na makapantag ko Roh a magaan den matarima o siran oto a pepamaratiyaya ki Isa. Sa masa oto na da pen mibegay so Roh ka da pen kabantogi si Isa.
Kagiya maneg o manga taw roo angkai a manga katero i Isa na tig o ped kiran a Mataan den a giyangkai a mama na so Nabi.
Pitero o manga ped a Sekaniyan so Al Masih. Ogaid na tig o ped a Kena bes a ba pekapoon so Al Masih sa Galili?
Ba kena a pitero o Kitab a so Al Masih na kiyababadan ki Daod ago roo ipembawata sa Bitlihim a so siti o Daod?
Na miyabagi so manga taw sabap ki Isa.
So ped kiran na kebayaan iran sekaniyan domakep ogaid na da a ba on miyakaseko.
So peman so manga gordiya a piyakasong ki Isa na komiyasoy siran ko manga poporo a imam ago so manga Parisi. Na iniise iran ko manga gordiya a Ino niyo sekaniyan da sii wita?
Somimbag so manga gordiya a Da den pen a taw a miyakatero a ba datar angkoto a mama!
Somimbag so manga Parisi a Ba kano niyan mambo miyaakal?
Ba aden a isa ko manga olowan o di na manga Parisi a miyaratiyaya rekaniyan?
Da den ka so bo so madakel oto a taw a di manga tatao ko Kitab. Na inisinta siran baden o Allah!
Na si Nikodimos a miyakasong gowani ki Isa na isa sangkoto a manga olowan na pitero iyan kiran a
Kabasa o Kitab a di tano kekokom so apiya antawaa sa da tano ron pen kapemakinega ago kapariksaa ko miyanggolaola niyan.
Somimbag siran a Ba ka poon mambo sa Galili? Paganadi ngka so Kitab na ketokawan ka a da a nabi a ba pekapoon sa Galili.
Ogaid na somiyong si Isa ko Palaw a Olibi.
Teked a kapipita na komiyasoy sekaniyan ko Timplo. Mitimotimo on so manga taw na miyontod sekaniyan ago miyangendao.
Sii ko di niyan dii katero na so manga goro ko Kitab ago so manga Parisi na miyowit siran on sa babay a miyatibowa a dii sina na piyakaadap iran ko manga taw.
Na pitero iran ki Isa a Goro giyangkai a babay na miyatibowa a dii sina.
Sii ko Kitab tano na inisogo o Mosa a so datar ai a babay na perobakan a ator taman sa matay. Antonaa den i mapetero o ka?
Pitero iran ai ka petepengan iran sekaniyan kaan iran midimanda. Ogaid na baden tominikoro si Isa na inisorat iyan a tindoro iyan ko lopa.
Na sii ko kipetarosen iran ko kapepangingisei ran on na tominindeg si Isa a tig iyan kiran a Apiya antawaa rekano i da den makandosa na aya niyo ron pakaonaa lomebad sa ator.
Na tominikoro peroman si Isa na misorat ko lopa.
Kagiya maneg iran ai na misekataw siran roo mamangawa a aya miyaona na so manga lokes na aya roo bo minibagak si Isa ago so babay.
Tominindeg si Isa na pitero iyan on a Anda siran den Babay? Ba da a miyalamba kiran a ndaneg reka?
Tig o babay a Da Sir..... Na tig i Isa a Saken mambo na di aken seka ndanegen. Lalakaw ka den na di ka den pendosa peroman.
Na pitero peroman i Isa ko madakel a taw a Saken i solo o doniya. So pegonot raken na di den pekalalakaw ko maliboteng ka ndodon so solo a pepangoyag.
Pitero rekaniyan o manga Parisi a Seka bo i dii seksi makapantag ko ginawa ngka so di ngka dii teroon na di ketarima.
Tig i Isa a Apiya pen saken i dii seksi makapantag ko ginawa ko na benar so di aken dii teroon ka katawan aken o anda ko poon ago anda ko song. Ogaid na sekano na di niyo katawan o anda ko poon o di na anda ko song.
So kapepangokom iyo na ipepasod ko kamamanosiyai a kokoman. Kena a ba ako dii kokom ko apiya antawaa.
Ogaid na o kokom ako na so ikokom aken na benar ka kena a ba saken bo i pengokom ka saken ago so Ama a somiyogo raken.
Misosorat ko Kitab iyo a igira a miyagayon so dowa a saksi na ketarima so ipeseksi iran.
Saken so isa a dii seksi makapantag ko ginawa ko na so Ama a somiyogo raken na di mambo dii seksi makapantag raken.
Iniise iran rekaniyan a Anda bes so Ama a ka? Somimbag si Isa a Di ako niyo katawan aya pen so Ama aken. O katawi ako niyo na katawan iyo mambo so Ama aken.
Pitero ini langon i Isa sii ko kapepangendao niyan roo ko Timplo sii ko darpa a katatagoan ko baitalmal. Na da a ba on domiyakep ka da pen maoma so oras iyan.
Pitero kiran peroman i Isa a Magawa ako na pembabanogen ako niyo na pematay kano a da karilai so manga dosa niyo. Di kano pekasong ko songowan aken.
Na miyamagisei so manga Yahodi a tig iran a Ba sekaniyan pegeget? Ba giyanan i sabap a pitero iyan a di tano pekasong ko songowan iyan?
Simbag siran i Isa a Sekano na poon sa baba saken na poon sa poro. Sekano na ped sangkai a doniya saken na kena a ba ped sangkai a doniya.
Pitero aken rekano a pematay kano a da karilai so manga dosa niyo o di niyo peratiyayaa a saken so miyatero aken o antawa ako na mataan den a pematay kano a da karilai so manga dosa niyo.
Na iniise iran on a Antawaa ka bes? Tig i Isa a Saken so miyatero aken rekano ipoon den sa poonan.
Madakel pen a mapetero aken a kikokom rekano. Ogaid na benar so somiyogo raken na aya bo a di aken dii teroon sii sa doniya na so miyaneg aken a miyatero iyan.
Na da iran sabota a aya di kiran dii teroon i Isa na makapantag ko Ama iyan.
Na pitero kiran pen i Isa a Amay ka mitongkol iyo so Wata o Manosiya na ketokawan iyo a saken so miyatero aken o antawa ako na da a ba ko dii nggolaolaan a saken i di ron dii mbayabaya ka aya bo a di aken dii teroon na so inipangendao raken o Ama.
So somiyogo raken na mipageepeda aken. Da ako niyan ndarainonen a makambibisa ka lalayon aken dii nggolaolaan so ikasosoat iyan.
Na sii ko di sii dii kateroa i Isa na madakel a miyamaratiyaya on.
Pitero i Isa ko manga Yahodi a miyamaratiyaya rekaniyan a O petomana niyo so manga ndao aken na mataan a manga sokbat aken sekano.
Ketokawan iyo so tito a benar na so tito a benar na aya rekano pekabalokas.
Somimbag siran a Manga kiyababadan kami ko Ibrahim na da kami den mapangongoripen o apiya antawaa. Antonaa i maana o pitero o ka a kebalokasan kami?
Tig i Isa a Teroon ko rekano a mataan den a oman i dii ndosa na oripen o dosa.
So oripen na kena a ba lalayon maaped ko pamiliya ogaid na so wata na ped on den sa taman sa pakataman.
Sabap san na o kabalokasi kano o Wata na kebalokasan kano den.
Katawan ko a manga kiyababadan kano ko Ibrahim. Apiya pen oto na pepanamaran iyo a kambonoa niyo raken ka di niyo terimaan so ndao aken.
Di aken dii teroon so piyayag raken o Ama aken ogaid na aya niyo dii nggolaolaan na so miyatero rekano o ama iyo.
Somimbag siran a Si Ibraham na aya mi ama. Tig i Isa a O benar a manga wata kano o Ibrahim na penggolaolaan iyo so datar o pinggolaola niyan.
Ogaid na imanto na pepanamaran iyo a kambonoa niyo raken a saken so mama a miyakatero rekano ko tito a benar a miyaneg aken a poon ko Allah. Da a pinggolaola o Ibrahim a datar ai.
Pesowaan iyo so manga galebek o ama iyo. Somimbag siran a Kena a ba kami manga wata sa di kawing. Isaisa bo a ama ami a so den so Allah.
Pitero kiran i Isa a O so Allah i ama iyo na pekebabayaan ako niyo o kowan ka miyakapoon ako ko Allah na sisii ako den imanto. Kena a ba saken i miyakambayabaya ko kiyasong aken sii ka sekaniyan i somiyogo raken.
Ino niyo di sebota so di aken dii teroon? Aya sabap ai na di niyo keraw i ba niyo peterimaa so manga katero aken.
Rek kano o ama iyo a so Iblis na kebayaan iyo tomoman so manga kabaya o ama iyo. Talibono sekaniyan ipoon sa poonan. Da niyan den pamayandegen so tito a benar ka da rekaniyan so benar. Igira a pepemokeg sekaniyan na di niyan dii teroon so pepekapoon ko parangay niyan ka bokeg sekaniyan ago ama o langon o manga kabokegan.
Ogaid na saken na di aken dii teroon so tito a benar na giyanan i sabap a di niyo raken kaperatiyayaa.
Antawaa rekano i mipemataan iyan a miyakandosa ko? O aya ko dii teroon na so tito a benar na ino ako niyo di peratiyayaa?
Apiya antawaa i rek o Allah na pepamakinegen iyan so manga katero o Allah. Ogaid na kena a ba kano rek o Allah na giyanan i di niyo kapemakineg.
Simbag o manga Yahodi si Isa a Ba di benar so pitero ami a Isamariyan ka ago sosookan a saitan?
Somimbag si Isa a Kena a ba ako sosooki a saitan ka pagaadatan aken so Ama aken ogaid na kena a ba ako niyo pagaadati.
Kena a ba ko kabaya a pembantogen ako. Aden a kebaya sii na sekaniyan i pekakokom on.
Teroon ko rekano a mataan den a apiya antawaa i petoman ko katero aken na di den pekaokit sa kapatay.
Na pitero rekaniyan o manga Yahodi a Imanto na katawan ami a sosookan ka a saitan! Miyatay so Ibrahim na miyamatay mambo so manga nabi ogaid na pitero o ka a apiya antawaa i petoman ko katero o ka na di den pekatintim ko kapatay.
Ba ka lawan pen ko ama ami a Ibrahim a miyatay den? Na miyamatay mambo so manga nabi. Antawaa ka bes ko kapipikira ngka on?
Sii ko kapelalakaw i Isa na miyailay niyan so mama a mabobota ipoon ko kinimbawataan on.
So manga sokbat iyan na iniise iran on a Goro antawaa i miyakandosa a kiyasabapan ko kabobota niyan isako imbawata? Sekaniyan den o di na so manga lokes iyan?
Somimbag si Isa a Kena a ba sekaniyan i miyakandosa o di na so manga lokes iyan. Inimbawata sekaniyan a bota kaan mapayag so galebek o Allah a nggolalan ko keokitan iyan.
Disomala a nggolaolaan tano so manga galebek o somiyogo raken sii ko kadadaondaw niyan pen ka pekatalingoma so kagagawii a da den a ba makapenggalebek.
Sii pen ko kasisii aken sa doniya na saken i solo o doniya.
Kagiya matero ai i Isa na domiyoda ko lopa na inibonaw niyan ko bote so ayog iyan na inisising iyan ai ko mata ngkoto a mama.
Na pitero iyan on a Ika roo den na panagop ka sii ko Papaigoay sa Silowam  Na somiyong on so mama na miyanagop on na komiyasoy a pepakailay den.
Mandiyadi na so manga siringan iyan ago so miyamakailay ron gowani ko kapepamangni niyan na iniise iran a Ba kena a giyai so mama a kaoontod bo den a dii mamamangni?
Tig o manga ped a Sekaniyan den. So ped na tig iran a Kena ka datar iyan baden sa paras. Ogaid na pitero o pepamangni a Saken den so mama.
Na iniise iran on a Andamanaya i kiyapakapiya o manga mata ngka?
Inisembag iyan a So mama a bebetowan sa Isa na miyonaw sa bote na inisising iyan ai ko manga mata ko na pitero iyan raken a Song ka roo sa Silowam na panagop ka on. Na somiyong ako roo na kagiya makapanagop ako na miyakailay ako den.
Iniise iran a Anda den sekaniyan? Tig iyan a Di aken katawan.
Mandiyadi na inowit iran ko manga Parisi so mama a mabobota gowani.
Gawii oto a Idedeke ko kiyabonaw i Isa sa bote ago so kiyapakapiyaa niyan ko manga mata o bota a mama.
Na iniise rekaniyan mambo o manga Parisi o andamanaya i kiyapakailay niyan. Tig iyan a Sinisingan iyan sa bote a manga mata ko na miyanagop ako na sarta a miyakailay ako den.
So ped ko manga Parisi na tig iran a Giyangkoto a mama a minggolaola sii na kena a ba poon ko Allah ka di niyan petomanen so Kitab mipantag ko Gawii a Idedeke. Ogaid na tig o manga ped a Andamanaya i kapenggolaolaa o baradosa ko piyakamemesa a manga nanao a datar ai? Na sabap sii na miyabagi siran.
Giyoto a inisean iran peroman so mama a Pitero o ka a piyakapiya niyan so manga mata ngka o benar ai na antonaa i mapetero o ka mipantag rekaniyan? Na tig o mama a Nabi sekaniyan.
Ogaid na da paratiyayaa o manga olowan o manga Yahodi a ba mabobota gowani so mama ago miyakailay den taman sa piyakitawag iran so manga lokes iyan.
Na iniise iran kiran a Ba giyai so wata iyo a mama a pitero iyo a mabobota isako imbawata? Andamanaya i kapepakailay niyan imanto?
Somimbag so manga lokes iyan a Katawan ami a giyai so wata ami ago mabobota isako imbawata.
Ogaid na di ami katawan o andamanaya i kapepakailay niyan imanto o di na antawaa i miyakapiya ko manga mata niyan. Iseen iyo ron matoa den sekaniyan na pekasembag mipantag sa ginawa niyan.
Pitero ini o manga lokes iyan ka ipekelek iran so manga Yahodi ka miyakapagayonayon siran sa apiya antawaa i peteroon iyan a si Isa na so Al Masih na pekaawaan ko sinagoga.
Giyanan i sabap a kiyateroa o manga lokes iyan sa Matoa sekaniyan den. Isei niyo baden.
Na tiyawag iran peroman so mama a inimbawata a bota na pitero iran on a Sii ko hadapan o Allah na teroa ngka so benar! Katawan ami a so mama a miyakapiya reka na baradosa.
Somimbag so mama a Di aken katawan o ba baradosa ago so di. Aya bo a katawan ko na bota ako gowani na pepekailay ako imanto.
Iniise iran on a Antonaa i inikidia niyan reka? Andamanaya i kiyapakapiyaa niyan ko manga mata ngka?
Somimbag sekaniyan a Miyatero aken rekano den na da niyo paratiyayaa. Ino niyo kebayaan mamakineg peroman? Ba niyo kabaya a mabaloy kano mambo a manga sokbat iyan?
Na giyoto a piyagongatongat iran sekaniyan a tig iran a Seka i sokbat angkoto a mama ogaid na manga sokbat kami o Mosa!
Katawan ami a miyakimbitiyarai so Allah ki Mosa ogaid na si aki ini na apiya so poonan iyan na di ami katawan.
Pitero o mama a Sayana ini a piyakamemesa! Apiya niyan pen piyakapiya a manga mata ko na di niyo katawan o anda sekaniyan poon!
Katawan tano a di pagamponen o Allah so pangni o manga baradosa ogaid na so taw a pesimba rekaniyan ago dii nggolaola ko kabaya iyan na aya niyan pegamponen.
Ipoon ko kiyaadena ko doniya na da den miyaneg a ba aden a miyakabekar ko manga mata o mama a inimbawata a bota.
O giyangkai a mama na kena a ba poon ko Allah na da a ba niyan mapenggolaola.
Somimbag siran a Mitataralo so di ngka dii kambaradosa ipoon ko kinimbawataan reka na petepengan kami ngka bes mangendao? Na biyogaw iran poon ko sinagoga.
Kiyatokawan i Isa a piyakaawa iran so mama ko sinagoga na kagiya matoon iyan sekaniyan na tig iyan a Ba ka peparatiyaya ko Wata o Manosiya?
Somimbag so mama a Antawaa sekaniyan Sir? Teroa ngka raken kaan aken sekaniyan maparatiyaya.
Tig i Isa a Miyailay ngka den ka sekaniyan so di reka dii makimbitiyarai imanto.
Na pitero o mama a Peparatiyaya ako Kadnan! Na taros a sinimba iyan si Isa.
Pitero i Isa a Somiyong ako sangkai a doniya ka kokomen aken kaan mamakailay so manga bota ago an manga bobota so pepamakailay.
So ped ko manga Parisi a ndodoo a ped iyan na miyaneg iran so kiyateroa niyan sii na iniise iran ki Isa a Ba ngka dii teroon a manga bota kami mambo?
Teroon ko rekano a mataan den a so taw a di magokit ko pintoan ko kasoled iyan ko kodal o manga bilibili ka baden pemanik ko salakaw a pagokitan na tekaw sekaniyan ago tanganiyaya.
Ogaid na so pesoled on a pegokit ko pintoan na giyoto so tomatagikor ko manga bilibili.
Sekaniyan i pelekaan o petemeng ko pintoan na pepamakinegen o manga bilibili so sowara iyan. Ipepananalo niyan so oman i ngaran o rek iyan a manga bilibili na pegagaken iyan siran sa liyo.
Amay ka mapakaliyo niyan so langon a rek iyan a manga bilibili na magona sekaniyan kiran na petondogen sekaniyan o manga bilibili ka katawan iran so sowara niyan.
Di siran den tondog ko salakaw a tomatagikor pelagoyan iran sekaniyan baden ka di iran kekilala so sowara o salakaw a taw.
Giyai so bayambayanan a piyanotol kiran i Isa ogaid na da iran sabota so maana o di niyan kiran dii teroon.
Kagiya ka maoto na pitero peroman i Isa a Teroon ko rekano a mataan den a saken so pintoan a pegokitan o manga bilibili.
So langon o somiyong sii a miyaonaan aken na manga tekew ago manga tanganiyaya ogaid na da kiran pamakineg so manga bilibili.
Saken so pintoan. Apiya antawaa i soled a magokit raken na kesabet. Na somoled sekaniyan lomiyo a pepekatoon sa kapenateban iyan.
So tekew na aya bo a kapekaoma niyan na an makapamanekew makapamamono ago makapaminasa. Miyakaoma ako kaan kabegi so manga taw sa kaoyagoyag a so kaoyagoyag a matatarotop piyapiya.
Saken so mapiya a tomatagikor ko manga bilibili. So mapiya a tomatagikor ko manga bilibili na iperila iyan so kaoyagoyag iyan para bo ko manga bilibili.
So matag pesokayan a kena a ba tomatagikor o di na kirek ko manga bilibili na amay ka mailay niyan so maila a aso a pegantap kiran na pagawaan iyan so manga bilibili na pelagoy. Na pesikemen o aso so manga bilibili na pakapembelabelagen iyan siran.
So pesokayan na pelagoy ka matag sosokayan a di niyan tatagoon sa ginawa so manga bilibili.
Saken so mapiya a tomatagikor ko bilibili. Katawan aken so manga bilibili aken na katawan ako iran mambo
A datar o Ama a katawan ako niyan ago katawan aken so Ama. Na iperila aken so kaoyagoyag aken para ko manga bilibili.
Aden a ped a manga bilibili aken a kena a ba matatago sangkai a tangkal a bilibili. Disomala a agaken aken siran mambo na pemakinegen iran so sowara ko. Na keisaisa so talon a bilibili a isaisa a tomatagikor kiran.
Pekebabayaan ako o Ama ka iperila aken so kaoyagoyag aken kaan aken makowa peroman.
Da a taw a ba niyan raken mabelag so kaoyagoyag aken ka iperila aken a saken bo i di on dii mbayabaya. Aden a kapaar aken sa kiperilaan ko ko kaoyagoyag aken ago aden pen a kapaar aken sa kakowaa ko ron peroman. Giyai i inisogo raken o Ama aken.
Na miyabagi peman so manga Yahodi sabap sangkai a manga katero i Isa.
Madakel kiran a dii tero sa Sosookan sekaniyan a saitan ago pembetengen! Ino niyo pemakinega?
Ogaid na tig o manga ped a Kena a ba ini katero o taw a sosookan. Ba mapekapiya o saitan so manga mata o bota?
Riyaot so pista a kapeselaselaa ko kiyasotiya ko Timplo roo sa Yarosalim. Giya masa oto na panenggaw
Na dii ndalakaw si Isa sii ko Timplo ko darpa a bebetowan sa Liyoliyowan o Solaiman.
Pitimoan sekaniyan o manga Yahodi na pitero iran on a Ay katey a kaalangalanga ngka ko pamikiran ami? O seka so Al Masih na teroa ngka rekami sa da den a pageemaan on.
Tig i Isa a Miyatero aken rekano den ogaid na da ako niyo paratiyayaa. So manga galebek a di aken dii nggolaolaan sii ko ingaran o Ama aken na aya dii seksi makapantag raken.
Ogaid na di kano peratiyaya ka kagiya kena a ba kano ped ko manga bilibili aken.
Pepamakinegen o manga bilibili aken so sowara ko. Katawan aken siran na petondogen ako iran.
Pembegan aken siran sa kaoyagoyag a da a kaposan iyan na di siran den pekanaraka. Na da a ba kiran pekaagaw ko katatangana ko kiran.
So Ama aken a aya migay kiran sii raken na lawan ko kalangolangon. Na da a ba kiran pekaagaw ko katatangana kiran o Ama.
Saken ago so Ama na isaisa bo.
Na miyamorot peroman so manga Yahodi sa manga ator a iperobak iran ki Isa
Ogaid na pitero iyan kiran a Piyakiilay aken rekano so madakel a manga pipiya a galebek a inibegay raken o Ama a penggolaolaan ko. Anda sangkai a manga galebek i kesabapan ko kaperobaki niyo raken?
Somimbag so manga Yahodi a Kena a ba sabap ko mapiya a galebek ka a kaperobaki ami reka ka sabap sa piyagitowito o ka so Allah. Ka apiya pen matag ka manosiya na di ngka dii teroon a seka na Tohan.
Na pitero kiran i Isa a Ba di misosorat ko Kitab iyo a pitero o Allah a Manga Tohan kano?
Siran oto a kiyatoronan ko katero o Allah na bitowan iyan sa manga tohan na di den keribat so Kitab.
Kagiya ka maoto na ino niyo peteroa a saken a pinili o Ama ago siyogo iyan sii sa doniya na miyagitowito ko Allah ko kiyateroa ko sa Saken so Wata o Allah?
Di patot o ba ako niyo paratiyayaa o kena a ba ko pesowaa so manga galebek o Ama aken.
Ogaid na o pesowaan ko ini na apiya pen o di ako niyo peratiyayaa na paratiyayaa niyo so manga galebek kaan iyo katokawi ago masabot a so Ama na madadalem raken ago madadalem ako mambo ko Ama.
Mandiyadi na tipengan iran peman domakep si Isa ogaid na miyakapalagoy sekaniyan baden ko kapaar iran.
Komiyasoy romipag si Isa ko lawasaig a Yordan sii ko darpa a ron dii manalawat si Yahiya gowani na komiyaden sekaniyan roo.
Na madakel a taw a miyamanong on na pitero iran a Si Yahiya na da nggolaola sa piyakamemesa a nanao ogaid na benar so langon a pitero iyan makapantag sangkai a mama.
Aden a mama a miyasakit a bebetowan sa Lasaro a mababaling sa Bitani a so inged i Mariyam ago so pagari niyan a si Marta.
Si Mariyam na aya miyodod gowani sa ikekamotan ko ai o Kadnan na inisising iyan on so bok iyan. Na so laki niyan a si Lasaro na aya pekesakit.
Na piyakisongowan o magari a babay si Isa a tig iran a Kadnan pekesakit so madaseg ka a ginawai.
Kagiya maneg ai i Isa na tig iyan a Giyangkai a sakit i Lasaro na kena a ba niyan petain. Miyanggolaola ini kaan kabantogi so Allah na nggolalan sii na kebantogan mambo so Wata o Allah.
Pekebabayaan i Isa si Marta ago so pagari niyan ago si Lasaro.
Apiya pen oto na kagiya maneg iyan a pekesakit si Lasaro na komiyaden sekaniyan sa miyakadowa pen gawii roo ko darpa a katatagoan on.
Oriyan iyan na pitero iyan ko manga sokbat a Komasoy tano sa Yodiya.
Tig o manga sokbat a Goro da pen ai matey na tipengan o manga Yahodi a kaperobaki reka a ator na ba ka roo den kesoy?
Somimbag si Isa a Ba kena a sapolo ago dowa ka oras so kadaondaw? Apiya antawaa i pelalakaw sii ko kadaondaw na di kirepang ka pepakailay sabap ko kaliwanag o doniya.
Ogaid na o pelalakaw sekaniyan ko kagagawii na kirepang sekaniyan ka da on so kaliwanag.
Kagiya matero iyan ai na pitero iyan pen a So ginawai tano a si Lasaro na miyakatorog. Ogaid na songowan ko ka pokaon aken.
Tig o manga sokbat a O totoroga sekaniyan Kadnan na baden pekapiya.
Aya mapemamaana i Isa na si Lasaro na miyatay den ogaid na aya mapipikir o manga sokbat na matag domedeke sekaniyan a totorogen.
Kagiya ka maoto na pitero kiran i Isa sa marayag a Miyatay si Lasaro
Ogaid na sabap rekano na miyababaya ako sa kada aken roo a ped iyan kaan kano makaparatiyaya. Na songowan tano sekaniyan..
Na si Tomas a bebetowan sa Miyadowa na pitero iyan ko ped a manga sokbat a Mamangonot tano langon ko Goro kaan tano ron mirakes a mbonoon!
Kagiya makaoma si Isa na kiyatokawan iyan a miyakapat den gawii a kinikoboren ki Lasaro.
Giya inged a Bitani na manga telo baden ka kilomitro a kawatan iyan sa Yarosalim
Na madakel a manga Yahodi a mintel ki Marta ago si Mariyam ka teyoan iran siran sabap ko kiyapatay o laki ran.
Kagiya maneg i Marta a magaan den makaoma si Isa na lominiyo sekaniyan ka inalaw niyan si Isa ogaid na mitelimbagak si Mariyam sa walay.
Na pitero i Marta ki Isa a O ba bo sisii ka Kadnan ka di o kowan petay so laki aken!
Ogaid na katawan ko a apiya imanto na mbegan ka o Allah sa apiya antonaa i pengnin ka on.
Pitero rekaniyan i Isa a Keoyag peroman so laki ngka.
Tig i Marta a Katawan ko a keoyag sekaniyan bo sii sa alongan a maori a kakeoyag o miyamatay.
Na pitero i Isa a Saken so pepangoyag ko miyamatay ago so kaoyagoyag. Apiya antawaa i peparatiyaya raken na apiya pen matay na keoyag bo.
Na oman i isa a oyagoyag a peparatiyaya raken na di den petay. Miyaratiyaya ka sii?
Tig iyan a Oway Kadnan. Miyaratiyaya ako a seka so Al Masih a so Wata o Allah a somiyong sii sa doniya.
Kagiya matero ini i Marta na miyaling na pitero iyan sa masolen ki Mariyam a pagari niyan a Sisaya so Goro na kabaya iyan a makipembitiyarai reka.
Kagiya maneg ai i Mariyam na minggagaan gomanat na somiyong rekaniyan.
Samaoto na da pen makaoma si Isa sa kaingedan ka ndodoo pen ko darpa a inalawan on i Marta.
Na so manga Yahodi a ndodoo ko walay a ped i Mariyam a peteyo rekaniyan na tiyondog iran sekaniyan kagiya mailay iran a minggagaan tomindeg ago lomiyo ka aya katao iran on na song ko kobor ka roo nggoraok.
Miyakaoma si Mariyam ko darpa a katatagoan ki Isa na kagiya mailay niyan on na somiyodiyod ko hadapan iyan a tig iyan a Kadnan o ba bo sisii ka ka di o kowan petay so laki aken!
Kagiya mailay i Isa a penggoraok si Mariyam a datar mambo o manga Yahodi a miyonot on na gomininawa sa madalem a tanto a mikerata a ginawa niyan.
Na iniise iyan a Anda niyo sekaniyan inikobor? Tig iran a Onot ka rekami Kadnan na ilaya ngka.
Na somigad si Isa.
Mandiyadi na pitero o manga Yahodi a Ilaya niyo mataan a tanto niyan a pekebabayaan si Lasaro!
Ogaid na so ped na tig iran a Miyapakapiya angkai a mama so mata o bota! Ba niyan di kegaga a kipelidasen iyan ki Lasaro ko kapatay?
Miyakaginawa peman si Isa sa madalem na somiyong ko kobor. Giyai na liyang a so gimowa iyan na inolen a ator.
Pitero i Isa a Kowaa niyo ron so ator. Tig i Marta a babay o miyatay a Kadnan miyado sekaniyan den imanto ka miyakapat den gawii a kinikoboren on!
Pitero rekaniyan i Isa a Ba aken reka da matero a keilay ngka so bantogan o Allah o peratiyaya ka?
Na taros a kinowa iran on so ator na lomiyangag si Isa na tig iyan a Penalamatan ko seka Ama ka kagiya inampon ako so pangni aken.
Katawan ko a lalayon ako ngka pegamponen ogaid na pitero aken ai sabap ko madakel a taw a kititindeg sii kaan iran maparatiyaya a seka i somiyogo raken.
Nem pen gawii a di kakeomai ko Paska na somiyong si Isa sa Bitani a ron mababaling si Lasaro a inoyag iyan a poon ko miyamatay.
Na pitiyagaran iran roo si Isa sa inggabi niyan. Si Marta i pepengenat na si Lasaro na isa ko miyakaatoang a ped i Isa.
Si Mariyam na kominowa sa tenga sa kilo a lana mamot a tanto a mala i arga a pimbaalan a lombos a nardo na inodod iyan ko ai i Isa na inisising iyan on so bok iyan. Na miyabembar so kamot o lana ko dalem a walay.
Ogaid na si Yodas Iskariyot a isa ko manga sokbat i Isa a aya on tipo na pitero iyan a
Ino da pesaa angkai a lana mamot sa telo gatos a pelata a pirak kaan mibegay ko manga miskin?
Pitero iyan ai a kena a ba sabap sa ba niyan tatagoa sa ginawa so manga miskin ka sabap sa tekew sekaniyan. Na sekaniyan i sasanaan ko pontir a petegoan ko pirak iran na olaola niyan den so kapepanekewi niyan on.
Na pitero i Isa a Taregi ngka sekaniyan! Miyapananago iyan angkai a lana para ko gawii a kipelebengen raken.
So manga miskin na lalayon rekano maaped ogaid na saken na kena a ba lalayon ako niyo mipegepeda.
Tanto a madakel a Yahodi a miyamakaneg sa ndodoo si Isa sa Bitani na miyamanong siran roo a kena bo a ba sabap ki Isa ka pagilain iran pen si Lasaro a inoyag iyan a poon ko miyamatay.
Sabap sii na pikediyat pen o manga poporo a imam a kambonoa iran mambo ki Lasaro
Ka sabap rekaniyan na madakel ko manga Yahodi a miyamanalikod kiran ka miyamaratiyaya siran ki Isa.
Kagiya talondog a gawii na so tanto a madakel a taw a domiyarpa ko Pista na miyaneg iran a magaan den makaoma si Isa sa Yarosalim.
Sabap roo na miyangowa siran sa manga pakong o palmira na mililiyo siran ka pagalaon iran sekaniyan a ipepelalis iran a Podin so Allah! Karakmatan so pekaoma sii ko ingaran o Kadnan! Karakmatan so Solotan sa Israil!
Miyakatoon si Isa sa mangoda a kimar na mikoda on a so den so misosorat ko Kitab a
Di kano pekelek hey manga taw sa Siyon. Ilaya niyo ka pekaoma so Solotan iyo a kokoda ko nati a kimar.
Da sabota o manga sokbat iyan angkai a miyanggolaola sa masa oto. Ogaid na kagiya kabantogan si Isa na kiyatademan iran a misosorat ai langon ko Kitab makapantag rekaniyan na giyoto mambo i pinggolaola iran on.
So madakel a taw a maaped ki Isa isako talowan iyan si Lasaro a liyo ko kobor sii ko kiyaoyaga niyan on a poon ko miyamatay na di ran ai dii pamanotolen.
Na sabap sa miyaneg den o madakel a taw a pinggolaola i Isa angkoto a piyakamemesa a nanao na mililiyo siran mambo sa kapagalawa iran on.
Na mimbibitiyarai so manga Parisi a tig iran a Mapegilailay a da den a ba tano mapenggolaola. Ilaya niyo man miyamangonot rekaniyan so dalem a doniya!
Aden a manga taw sa Grisiya a maaped ko miyamakasong ko pista sa Yarosalim kaan mamakasimba.
Somiyong siran ki Pilipi a taw sa Bitsaida roo sa Galili na pitero iran on a Sir kebaya kami makipagilay si Isa.
Siyongowan i Pilipi si Andriyo na pitero iyan on ai. Na miyonot si Andriyo ki Pilipi na pitero iran ai ki Isa.
Tig i Isa a Miyaoma den so oras a kakebantogi ko Wata o Manosiya.
Teroon ko rekano a mataan den a so satiman a od a bantad na tatap den a sasatiman taman sa di mapamola ko lopa ago matay. Ogaid na o matay ini na pemangonga sa madakel.
So taw a pekebabayaan iyan so kaoyagoyag iyan na pagilangen iyan baden. Na so ipekegowad iyan so kaoyagoyag iyan sangkai a doniya na pagongowan iyan para ko kaoyagoyag a da a kaposan iyan.
Apiya antawaa i kebaya raken manalagad na disomala a pegonot raken kaan apiya anda ako na ndodon mambo so pepanalagad raken. Na apiya antawaa i pepanalagad raken na mbentogen o Ama aken.
Imanto na tanto a masososa a niyawa ko na antonaa i mapetero aken? Ba ko peteroa a Ama lidasi ako ngka ko keokitan aken sangkai a oras? Kena ka aya inisong aken sii na an aken kaokiti angkai a oras.
Ama pakibantogen ka so Ingaran ka! Na aden a sowara a poon sa kasorgaan a tig iyan a Piyakibantog aken den na pekibantog aken peroman.
So madakel a taw a kititindeg roo na miyaneg iran so sowara na pitero iran a Mindadalendeg man! Na tig o ped a Aden a malaikat a miyakimbitiyarai ron!
Pitero kiran i Isa a Kena a ba raken sabap a kiyatero angkai a sowara ka sabap rekano.
Imanto so gawii a kokomen so doniya. Imanto na so Iblis a ndadato sangkai a doniya na kilebad sa liyo.
Na saken na amay ka itongkol ako a poon ko lopa na tondaan aken so langon a taw ko ginawa ko.
Sii ko kiyateroa niyan sii na piyayag iyan so okit o kapetay niyan.
Na pitero rekaniyan o madakel a taw a Pitero o Kitab tano a dayon sa dayon a kaooyagoyag o Al Masih. Ino ngka peteroa a disomala den a kitongkol so Wata o Manosiya? Antawaa bes angkai a Wata o Manosiya?
Somimbag si Isa a Di bo matey a kasisii rekano o solo. Lalakaw kano sii ko katatago rekano pen o solo ka o ba rekano miraot so maliboteng. Ka so pelalakaw ko maliboteng na di niyan katawan o anda pepekaantap.
Paratiyaya kano ko solo sii ko kasisii niyan rekano pen kaan kano mabaloy a manga wata o kaliwanag. Na kagiya matero ini i Isa na inawaan iyan siran ago mitepok.
Na apiya pen miyanggolaola i Isa angkai langon a piyakamemesa a manga nanao ko kamamasaan iran na da iran sekaniyan paratiyayaa.
Giyanan i kinitoman o katero o Nabi Isayas a Hey Kadnan ko antawaa i miyaratiyaya ko totol ami na antawaa i kiyapayagan ko kapaar o Kadnan?
Sabap sii na da siran makaparatiyaya ka pitero pen o Isayas a
Biyota niyan so manga mata iran ago piyakategas iyan so manga poso iran kaan iran di kiilay a manga mata iran ago an iran di kisabot so manga poso iran ka o ba siran baden makateklid na go aken siran bo kapiyapiyai.
Pitero ini o Isayas ka miyailay niyan so bantogan i Isa na pitero iyan so makapantag rekaniyan.
Apiya pen oto na madakel a manga olowan o manga Yahodi a miyamaratiyaya ki Isa ogaid na sabap ko manga Parisi na da iran ai payaga ko manga ped ka o ba siran mapakaawa ko sinagoga.
Ka miyatomo iran a podin siran o manga taw a di sa ba so Allah i podi kiran.
Pitero pen i Isa sa matanog a So taw a peparatiyaya raken na kena bo a ba saken i peparatiyayaan iyan ka sekaniyan mambo a somiyogo raken.
Na so pepakailay raken na aya niyan pekeilay na so somiyogo raken.
Somiyong ako sii a solo sa doniya kaan so oman i peparatiyaya raken na di makakakaden ko maliboteng.
Apiya antawaa i pepakaneg ko manga katero aken a di niyan bo tomanen na kena a ba saken i kokom rekaniyan. Ka kena a ba aya inisong aken sii na ba ko pengokoma so doniya ka sabap sa an aken masabet.
So taw a tomiyalikod raken ago di terima ko manga katero aken na aden a kokom rekaniyan ka so katero a miyatero aken na aya on kokom sii sa alongan a maori.
Ka kena a ba saken i dii mbayabaya ko di aken dii katero ka so Ama a somiyogo raken na inisogo iyan raken o antonaa i peteroon ko ago andamanaya i kapeteroa ko ron.
Salongan pen oto a da kaomai ko Pista a Paska na katawan i Isa a miyaoma den so oras a kapagawai niyan sangkai a doniya ka song ko Ama. Lalayon iyan pekebabayaan so manga pagtaw niyan a sisii sa doniya na pekiilay niyan kiran imanto so katatarotop o kapekebabayai niyan kiran.
Penggabi si Isa ago so manga sokbat iyan na so Iblis na miyatago iyan den ko poso i Yodas Iskariyot a wata i Simon a katipowa niyan ki Isa.
Katawan i Isa a miyapadalem o Ama so langon taman ko kapaar iyan na katawan iyan a miyakapoon sekaniyan ko Allah ago kesoy ko Allah.
Na tominindeg si Isa sii ko di ran dii kanggagabi na inendaan iyan so kimon iyan na mitinambed sa towaliya.
Na taros a miyodod sa ig ko palanggana na pipoonan iyan mamangonab so manga ai o manga sokbat iyan a ipesising iyan on so towaliya a ititinambed iyan.
Kagiya miraot sekaniyan ki Simon Pidro na tig i Pidro a Pagonaban ka bes a manga ai aken Kadnan?
Somimbag si Isa a Di ngka katawan imanto so maana o di aken dii nggolaolaan ogaid na kasabotan ka bo amay.
Tig i Pidro a Di aken reka den pekionaban so manga ai aken! Ogaid na somimbag si Isa a O di aken seka kaonabi na da a labet ka raken.
Tig i Simon Pidro a O giyanan Kadnan na kena bo a ba giya ai aken i onabi ngka ka so pen so manga lima ko ago so olo aken!
Pitero rekaniyan i Isa a So miyakapeigo na lompiyo langon so lawas iyan na di den kailangan a kapangonab iyan liyo ron so manga ai niyan. Sekano langon na miyalompiyo den liyo ko sakataw rekano.
Katawan den i Isa o antawaa i tipo ron na giyanan i kiyateroa niyan sa Miyalompiyo kano den liyo ko sakataw rekano.
Oriyan o kiyapangonabi i Isa ko manga ai iran na siyolot iyan peroman so kimon iyan na miyontod ko darpa iyan ko lamisaan. Na iniise iyan kiran a Siyabot iyo so pinggolaola ko rekano?
Pembetowan ako niyo sa Goro ago Kadnan na benar anan ka saken den.
O saken a aya niyo Kadnan ago goro i miyangonab ko manga ai niyo na patot a pangonaban mambo o oman i isa rekano so manga ai o ped iyan.
Bigan aken sekano sa ladiyawan kaan iyo masowa so pinggolaola ko rekano.
Teroon ko rekano a mataan den a da a oripen a ba lawan ko kadnan iyan na da a siyogo a ba lawan ko somiyogo rekaniyan.
Imanto a kiyatokawan iyo angkai a manga nganin na perakmatan kano o nggolaolaa niyo ai.
Kena a ba sekano langon i di aken dii teroon. Katawan aken so piyamili aken ogaid na disomala a kitoman so misosorat ko Kitab a So mama a pepagatoang raken ko paan na rinido ako niyan.
Pitero aken rekano ai imanto sa da niyan pen kanggolaola kaan amay ka manggolaola na peratiyayaan iyo a saken so miyatero aken o antawa ako.
Teroon ko rekano a mataan den a so taw a terima sa apiya antawaa a siyogo aken na saken i terimaan iyan. Na so terima raken na so somiyogo raken i terimaan iyan.
Oriyan o kiyateroa sii i Isa na tanto a masososa a niyawa niyan na pitero iyan sa marayag a Teroon ko rekano a mataan den a so isa rekano na tipo raken.
Miyakatetentenga so manga sokbat ka kalilibogan siran o antawaa i pitero iyan.
So isa ko manga sokbat a aya den pakatatayaan i Isa na moontod a makaaabay ki Isa.
Na pitiniyasan i Simon Pidro a tig iyan a Iseen ka o antawaa i pitero iyan.
Na rominda angkoto a sokbat sa rareb i Isa na tig iyan a Antawaa Kadnan?
Tig i Isa a Sekaniyan i ndewagan aken sa paan amay ka misindot aken ko ladiya. Na kominowa sa paan na kagiya misindot iyan na inidawag iyan ki Yodas a wata i Simon Iskariyot.
So den so kiyakowaa i Yodas ko paan na somiyook rekaniyan so Iblis. Na pitero on i Isa a Nggagaanen ka nggolaola so penggolaolaan ka.
Na da a isa kiran bo a kioontod roo ko lamisaan a ba miyakasabot o ino to peteroa i Isa.
Miyapamikir o ped a kagiya si Yodas i sasanaan ko pirak na o ba on pitero i Isa a pamasaa niyan so kailangan iran para ko pista o di na ba niyan begi so manga miskin.
Na so den so kiyakowaa i Yodas ko paan na lominiyo na miyagagawii den.
Kagiya maipos si Yodas na pitero i Isa a Imanto na kiyabantogan so Wata o Manosiya na kiyabantogan mambo so Allah a nggolalan rekaniyan.
Na kagiya kiyabantogan so Allah a nggolalan rekaniyan na mbentogen mambo o Allah so Wata sii ko ginawa niyan na magaan den a kakebantoga niyan on.
Manga wata aken di ketey a kasisii aken rekano pen. Pembabanogen ako niyo ogaid na teroon ko rekano imanto so pitero aken ko manga Yahodi a di kano pekasong ko songowan aken.
Mbegan ko sekano sa bago a sogoan Kababayai o oman i isa so ped iyan. Datar o kiyababayai aken rekano na disomala a kebabayaan o oman i isa so ped iyan.
O kababayai o oman i isa so ped iyan na kekilala o langon a taw a manga sokbat aken sekano.
Iniise on i Simon Pidro a Anda ka song Kadnan? Somimbag si Isa a Di ka raken pekaonot imanto ko songowan aken ogaid na pekatondog ka raken amay.
Iniise i Pidro a Ino ako reka di pekaonot imanto Kadnan? Makatitiyagar ako matay para reka!
Pitero pen i Isa a Di niyo pekisosa so manga pamikiran iyo. Sasarigan iyo so Allah na sarigi ako niyo mambo.
Sii ko walay o Ama aken na madakel a pirowangan on. Song ako roo ka petiyagar ako sa darpa para rekano. Di aken rekano ai peteroon o di benar.
Na amay ka makasong ako roo ago makatiyagar ako sa darpa para rekano na kesoy ako sii ka pekaonoten ko sekano sa katatagoan raken kaan kano ron mambo matago.
Katawan iyo so lalan ko songowan aken.
Pitero on i Tomas a Kadnan di ami katawan o anda ka song. Andamanaya i kaketokawi ami ko lalan?
Inisembag i Isa a Saken so lalan ago so tito a benar ago so kaoyagoyag. Da a taw a ba pekasong ko Ama o di raken makaokit.
O mataan den a katawan ako niyo na katawan iyo mambo so Ama aken. Na ipoon imanto na katawan iyo sekaniyan den ago miyailay niyo.
Tig i Pilipi a Kadnan pakiilain ka rekami so Ama na ikesoat ami den.
Somimbag si Isa a Miyatey den a kaaped aken rekano na ba ako ngka pen di katawi Pilipi? So miyakailay raken na miyailay niyan mambo so Ama. Ino ngka pen peteroa a Pakiilain ka rekami so Ama?
Ba ngka di peratiyayaa a madadalem ako ko Ama ago madadalem raken so Ama? So manga katero a di aken rekano dii teroon na kena a ba saken i dii mbayabaya ko di aken on dii kateroa ka so Ama a komakaden ko dalem a ginawa ko na aya dii nggolaola sangkai a manga galebek iyan.
Paratiyayaa niyo so pitero aken a madadalem ako ko Ama ago madadalem raken so Ama. Ogaid na o di niyo ai peratiyayaa na paratiyaya kano baden sabap sangkai a manga ala a galebek.
Teroon ko rekano a mataan den a apiya antawaa i peparatiaya raken na penggolaolaan iyan so manga galebek a di aken dii nggolaolaan. Na penggolaolaan iyan so lawan pen sii ka song ako ko Ama.
Na apiya antonaa i pengnin iyo sii ko ingaran aken na nggolaolaan ko kaan kabantogi so Ama a nggolalan ko Wata.
O pengni kano raken sa apiya antonaa sii ko ingaran aken na penggolaolaan ko.
O pekebabayai ako niyo na tomanen iyo so manga sogoan aken.
Na pengni ako ko Ama na mbegan kano niyan sa salakaw a Salinggogopa kaan sekaniyan makakaden sii rekano sa taman sa pakataman.
Sekaniyan so Roh a pekepoonan o tito a benar. So doniya na di niyan ketarima so Roh ka di niyan keilay aya pen o ba niyan makilala. Ogaid na katawan iyo sekaniyan ka komakaden sekaniyan sii rekano imanto na kedalem sekaniyan rekano amay.
Di aken sekano ipendarainon a datar o manga ilo ka kesoy ako rekano.
Di ini matey na di ako den keilay o doniya ogaid na keilay ako niyo. Na kagiya oyagoyag ako na keoyag kano mambo.
Sii sangkoto a gawii na ketokawan iyo a madadalem ako ko Ama aken ago madadalem kano raken ago madadalem ako rekano.
So taw a tomiyarima ko manga sogoan aken ago petomanen iyan pen na aya raken pekebabaya. Kebabayaan o Ama so pekebabaya raken na kebabayaan aken sekaniyan mambo ago pekikilala ko ron a ginawa ko.
Si Yodas a kena a ba si Yodas Iskariyot na pitero iyan ki Isa a Kadnan ino ngka rekami pekikilalaan a ginawa ngka ago kena a ba sii ko doniya?
Inisembag i Isa a Apiya antawaa i pekebabaya raken na tomanen iyan so katero aken. Kebabayaan sekaniyan o Ama aken na saken ago so Ama aken na song rekaniyan ago keden kami ron.
So kena a ba raken pekebabaya na di niyan tomanen so manga katero aken. Na so manga katero a pekeneg iyo na kena a ba aken rek ka poon ko Ama a somiyogo raken.
Pitero aken rekano ai sii ko kasisii aken rekano pen.
Na so Salinggogopa a so Soti a Roh a sogoon o Ama sii ko ingaran aken na pengendao rekano ko langon taman na pekitanodan iyan rekano so langon taman a miyatero aken rekano den.
Imbagak aken rekano so kalilintad. So rek aken a kalilintad na aya ko rekano ipembegay. Na so kipembegan aken on rekano na kena a ba datar o kipembegan on o manga manosiya. Di niyo pekisosa so manga pamikiran iyo ago di kano pekelek.
Miyaneg iyo so pitero aken rekano a magawa ako na kesoy ako bo rekano. O pekebabayai ako niyo na kebabaya kano sabap ko kasong aken ko Ama ka so Ama na lawan raken.
Pitero aken ai rekano imanto sa da niyan pen kanggolaola kaan amay ka maolaola ini na makaparatiyaya kano.
Na di ako rekano makipembitiyarai sa matey ka pekaoma so Iblis a ndadato sangkai a doniya. Da den a ba niyan kapaar sii raken
Pitero pen i Isa a Saken i tito a itado o waged a obas na so Ama aken na aya on kisapadan.
Oman i sapak a makakakampet raken a di magonga na potolen iyan on. Na pelompiyon iyan so oman i sapak a pegonga kaan makaonga sa madakel.
Miyalompiyo kano den a nggolalan ko katero a miyatero aken rekano.
Kakaden kano sii raken ka keden ako sii rekano. So sapak na di magonga o kena a ba makakakampet ko itado. Na datar kano niyan mambo a di kano pekaonga o kena a ba sii kano raken komakaden.
Saken so itado o waged a obas na sekano i manga sapak. So taw a komakaden sii raken ago komakaden ako sii rekaniyan mambo na pekaonga sa madakel ka o mabelag kano raken na da den a ba niyo mapenggolaola.
So taw a kena a ba sii raken komakaden na ipelebad sa liyo a datar o sapak na kegango. Na penimoon ai ago ipelebad ko apoy a ron ketotong.
O sii kano raken komakaden ago sii rekano mambo komakaden so manga katero aken na makapemangni kano sa apiya antona onon i kabaya iyo na pagamponen so pangni niyo.
Sii ko kapepamangonga niyo sa madakel na pekebantogan so Ama aken na mapepakiilay niyo mambo a manga sokbat aken sekano.
Datar o kapekebabayai raken o Ama a pekebabayaan ko sekano mambo. Tatap kano ko kapekebabayai aken rekano.
O petomana niyo so manga sogoan aken na ketatap ka ko kapekebabayai aken rekano a datar o kiyatomana ko ko manga sogoan o Ama aken na tatap ako ko kapekebabayai niyan raken.
Miyatero aken rekano angkai a manga nganin kaan sii rekano madalem so kapekebabaya aken ago an matarotop so kapekebabaya iyo.
Giyai i sogoan aken Kababayai o oman i isa so ped iyan a datar o kiyababayai aken rekano.
Aya da den a lawan iyan a kapekebabayai o taw ko manga ginawai niyan na so kiperilaan iyan ko kaoyagoyag iyan para kiran.
Na manga ginawai aken sekano o nggolaolaa niyo so ipesogo aken rekano.
Di aken sekano den mbetowan sa manga oripen ka so oripen na di niyan katawan so dii nggolaolaan o kadnan iyan. Ka bitowan aken sekano baden sa manga ginawai aken ka piyakitokawan aken rekano so langon taman a miyatero raken o Ama aken.
Kena a ba sekano i minili raken ka saken i miyamili rekano na initoro aken sekano a melalakaw sa kapemangonga niyo sa onga a kemboway. Sabap san na apiya antonaa i pengnin iyo ko Ama sii ko ingaran aken na imbegay niyan rekano.
Na giyai i sogoan aken rekano kababayai o oman i isa so ped iyan.
O kagowaden kano o doniya na tatanodi niyo a saken i miyaona a inikagowad iyan.
Opama ka ped kano ko doniya na kebabayaan kano o doniya ka rek kano niyan. Ogaid na kena a ba kano rek o doniya ka piyamili aken sekano a poon ko doniya. Sabap sii na ipekegowad kano o doniya.
Tademi niyo so pitero aken rekano a Da a oripen a ba lawan ko kadnan iyan. O siyatro ako iran na setroon kano iran mambo. O tiyoman iran so katero aken na tomanen iran mambo so katero iyo.
Langon taman ai na penggolaolaan iran rekano sabap raken ka di iran katawan so somiyogo raken.
Opama ka da ako sii makasong a miyakimbitiyarai kiran na da a kasalaan iran. Ogaid na imanto na da a ba iran kisapeng ko dosa iran.
So taw a ipekegowad ako niyan na ipekegowad iyan mambo so Ama aken.
Opama ka da aken nggolaolaa so manga ala a galebek ko kamamasaan iran a da den a ped a ba on miyakanggolaola na da a kasalaan iran. Ogaid na imanto na apiya miyailay iran den so miyanggolaola ko na inikagowad ako iran ago so pen so Ama aken.
Ogaid na giyanan i kinitoman o misosorat ko Kitab iran a Inikagowad ako iran sa da a sabap iyan.
Pekasongen aken rekano so Salinggogopa a poon ko Ama. Giyanan so Roh a pekepoonan o tito a benar ago pepakapoon mambo ko Ama. Amay ka makaoma na peseksian iyan so makapantag raken.
Pitero aken rekano ai langon kaan di kelobay so paratiyaya niyo.
Pekaawaan kano iran ko manga sinagoga na pekaoma so masa a so apiya antawaa i mbono rekano na aya mapipikir iyan na pepangongonotanan iyan so Allah.
Penggolaolaan iran ai ka di iran katawan so Ama aya pen o ba ako iran katawi.
Na pitero aken rekano ai kaan amay ka mapenggolaola ini na ketoosan iyo a miyatero aken rekano den. Da ko rekano ai teroa sa poonan ka mipageepeda ako niyo pen.
Ogaid na song ako imanto ko somiyogo raken ogaid na da a isa rekano bo a ba raken minise sa Anda ka song?
Ka baden tanto a mikerata a ginawa niyo sabap sa pitero aken rekano den angkai a kesowasowa.
Ogaid na teroon ko rekano a mataan den a tomo rekano a kapagawa aken ka o di ako sii mawa na di rekano song so Salinggogopa. Ogaid na o makaawa ako na pekasongen aken sekaniyan rekano.
Na amay ka makaoma sekaniyan na pemataanan iyan ko manga taw sa doniya so tito a benar makapantag ko dosa ago so kaontol ago so kapengokom o Allah.
Pemataanan iyan kiran a madodosa siran ka di ako iran peratiyayaan.
Pemataanan iyan kiran so makapantag ko kaontol ka song ako ko Ama na di ako niyo den keilay.
Na pemataanan iyan kiran pen so makapantag ko kapengokom o Allah ka kagiya so ndadato sangkai a doniya na miyakokom den.
Madakel pen a mapetero aken rekano ogaid na di niyo kekena imanto.
Ogaid na amay ka makaoma so Roh a pekepoonan o tito a benar na penggonanaon kano niyan ko langon a tito a benar. Kena a ba sekaniyan i pembayabaya ko kapetero iyan ka aya niyan bo peteroon na so pekeneg iyan. Na pekitokawan iyan rekano so da pen mitalingoma.
Mbentogen ako niyan ka so ketarima iyan a poon raken na pekitokawan iyan rekano.
So langon a rek o Ama na rek aken mambo. Giyanan i kiyateroa ko ron a so ketarima o Roh a poon raken na pekitokawan iyan rekano.
Di bo ini matey na di ako niyo den keilay na di bo peman matey na keilay ako niyo.
Na miyamagisei so manga sokbat iyan a tig iran a Antonaa angkai a pitero iyan a Di bo matey na di ako niyo den keilay na di bo peman matey na keilay ako niyo ago so tig iyan a Sabap sa song ako ko Ama?
Tig iran a Antonaa i maana angkai a pitero iyan a di bo matey? Di tano seboten so di niyan dii teroon.
Katawan den i Isa a kebayaan iran rekaniyan mise na pitero iyan kiran a Ba aya di niyo dii pamagisei na so maana o pitero aken a Di bo matey na di ako niyo den keilay na di bo peman matey na keilay ako niyo bo?
Teroon ko rekano a mataan den a nggoraok kano ago pendiyagaw ogaid na kebabaya so doniya. Pekerata a ginawa niyo ogaid na kesembian so rata a ginawa niyo sa kapekebabaya.
Igira a magaan den mbawata so babay na mararata a ginawa niyan ka kagiya pembaliliten. Ogaid na amay ka makambawata na kelipatan iyan so kiyarasay niyan ka kebabaya sekaniyan sa aden a wata a inimbawata sa doniya.
Giyai mambo i keolaola niyo ka imanto na mararata a ginawa niyo ogaid na makipegilaya ako rekano bo peroman na tanto kano a kebabaya. Na da a ba rekano pekaagaw sangkoto a kababaya iyo.
Sangkoto a gawii na kena a ba saken i pengniyan iyo sa apiya antonaa. Ka teroon ko rekano a mataan den a so Ama na imbegay niyan rekano so apiya antonaa i pengnin iyo ron sii ko ingaran aken.
Taman imanto na da den a ba niyo piyangni sii ko ingaran aken. Imanto na pangni kano ka pekatarima kano kaan matarotop so kapipiya a ginawa niyo.
Pitero aken ai langon rekano a nggolalan ko manga abayabayan. Ogaid na pekaoma so masa a di aken den pekaokiten so peteroon ko rekano ko manga abayabayan ka peteroon ko rekano so makapantag ko Ama sa masagogod a katero.
Sii sangkoto a gawii na pengni kano rekaniyan sii ko ingaran aken. Kena a ba aya ko dii teroon a ba saken i pengni ko Ama para rekano
Ka so den so Ama na pekebabayaan kano niyan ka kagiya pekebabayaan ako niyo ago miyaratiyaya kano sa miyakapoon ako ko Allah.
Oriyan o kiyateroa sii i Isa na lomiyangag sekaniyan sa langit na pitero iyan a Ama miyakatalingoma den so oras. Bantoga ngka so Wata a ka kaan ka mabantog o Wata.
Bigan ka sekaniyan sa kapaar ko langon a manosiya kaan iyan kabegi sa kaoyagoyag a da a kaposan iyan so langon a taw a inibegay ngka rekaniyan.
Giyai i kaoyagoyag a da a kaposan iyan so katawi iran reka a so isaisa a tito a Tohan ago si Isa Al Masih a siyogo o ka.
Biyantog aken seka sii sa doniya ko kiyapasada ko ko galebek a inibegay ngka raken a penggolaolaan ko.
Imanto Ama na bantoga ko ngka sii ko kaaped aken reka ko bantogan a rek aken isako sisii ako reka sa da pen kaadena ko doniya.
Piyakitokawan ko seka ko manga taw a inibegay ngka raken a poon ko doniya. Rek ka siran gowani na inibegay ngka siran raken na tiyoman iran so katero o ka.
Katawan iran imanto a so langon taman a inibegay ngka raken na poon reka.
Ka inibegay aken kiran so manga katero a inibegay ngka raken na tiyarima iran. Katawan iran a mataan den a miyakapoon ako reka na piyaratiyaya iran a seka i somiyogo raken.
Ipepangangarapan aken siran. Kena a ba so doniya i ipepangangarapan aken ka siran oto a inibegay ngka raken ka rek ka siran.
So langon a rek aken na rek ka mambo na so langon a rek ka na rek aken. Na sii ako kiran kiyabantogan.
Imanto na song ako reka. Di ako den keden sii sa doniya ogaid na sisii siran pen ko doniya. Hey Soti a Ama pagipata ngka siran a nggolalan ko kapaar o ingaran ka a so ingaran a inibegay ngka raken kaan siran maisaisa a datar o kaiisaisa ta.
Sii ko kaaped aken kiran pen na piyagipat aken siran a nggolalan ko kapaar o ingaran ka a inibegay ngka raken. Lininding aken siran na da den a sakataw bo a ba kiran miyada a rowar ko mama a aya bagian iyan na pekanaraka kaan mitoman so misosorat ko Kitab.
Imanto na song ako reka ogaid na sii ko kasisii aken pen sa doniya na di aken kiran dii teroon angkai a manga nganin kaan sii kiran madalem so matatarotop a kapipiya a ginawa ko.
Inibegay aken kiran so katero o ka na inikagowad siran o doniya ka kena a ba siran ped ko doniya a datar aken mambo a kena a ba ped ko doniya.
Kena a ba aken reka pepangniya a kowaan ka siran a poon ko doniya ka pepangnin ko a lindinga ngka siran baden ko Iblis.
Kena a ba siran ped ko doniya a datar aken mambo a kena a ba ped ko doniya.
Senggain ka siran a rek ka a nggolalan ko tito a benar. So katero o ka na aya den so tito a benar.
Datar o kiyasogoa ngka raken sa doniya na siyogo aken siran ko doniya.
Na isenggay aken a rek ka so ginawa ko para kiran kaan matarotop a kisenggain kiran mambo a rek ka.
Kena bo a ba so miyamaratiyaya raken i ipepangangarapan aken ka siran oto mambo a pemaratiyaya raken amay ka maneg iran so katero iran.
Pengnin ko a maisaisa siran langon a datar o kaiisaisa ta Ama a madadalem ka raken ago madadalem ako reka mambo. Pengnin ko a ketatap a kadadalem iran rekta kaan maparatiyaya o doniya a seka i somiyogo raken.
Inibegay aken kiran so bantogan a inibegay ngka raken kaan siran maisaisa a datar ka ago saken a isaisa bo
A madadalem ako kiran ago madadalem ka raken kaan matarotop a kaiisaisa iran kaan katokawi o doniya a seka i somiyogo raken ago pekebabayaan ka siran a datar o kapekebabayai ngka raken.
Hey Ama kabaya aken a so manga taw a inibegay ngka raken na keped siran raken apiya anda ko matatago kaan iran mailay so bantogan aken a inibegay ngka raken sabap ko kiyababayai ngka raken sa da pen maaden so doniya.
Hey Ama a Maontol so doniya na di ka niyan katawan. Ogaid na katawan aken seka na katawan angkai a manga ped aken a seka i somiyogo raken.
Kagiya mapasad ai mangangarapan i Isa na lomiyalakaw sekaniyan a ped iyan so manga sokbat iyan roo ko sabala o Balintad a Kidron. Sangkoto a darpa na aden a sapadan on na somiyoled on si Isa ago so manga sokbat iyan.
Si peman si Yodas a aya on tipo na katawan iyan mambo angkai a darpa ka omanoman roo den dii makitimo si Isa ko manga sokbat iyan.
Na giyoto a somiyong roo si Yodas a oonotan o salompok a manga sondaro ago so ped ko manga gordiya ko Timplo a siyogo o manga poporo a iman ago so manga Parisi. Kiaawid siran sa manga barabad manga solo ago manga gomaan.
Katawan i Isa so langon a keolaola niyan na giyoto a inalaw niyan siran a tig iyan a Antawaa i pepangilobaan iyo?
Tig iran a Si Isa a so Taw sa Nasarit. Tig i Isa a Saken. Na si Yodas a aya on tipo na tomitindeg roo mambo a ped iran.
Kagiya teroon kiran i Isa a Saken na miyakandod siran na miyanga ooteng sa lopa.
Na inisean siran peroman i Isa a Antawaa i pepangilobaan iyo? Somimbag siran a Si Isa a so Taw sa Nasarit.
Tig i Isa a Miyatero aken rekano den a saken. O saken i pepangilobaan iyo na pakapalagoya niyo angkai a manga ped aken.
Aya kiyateroa niyan sii na an mitoman so gopen iyan miyatero ko Allah a Da a sakataw bo ko langon a inibegay ngka raken a ba raken miyada.
Si Simon Pidro na aden a pedang iyan na binindas iyan ago liyakot iyan so oripen o maporo a imam na miyasapil on so kawanan a tangila niyan. Aya ngaran angkoto a oripen na si Malkos.
Pitero i Isa ki Pidro a Tagoba ngka so pedang ka. Ba aken di keinomi so tagayan a inibegay raken o Ama?
Mandiyadi na so manga sondaro a ped o kapitan iran ago so manga gordiya a manga Yahodi na diyakep iran si Isa na piyatong iran.
Inowit iran mona ki Anas a so panogangan a mama i Kayapas a aya maporo a imam sangkoto a ragon.
Si Kayapas i miyakamosawir ko manga Yahodi sa tomo a matay so sakataw a mama para ko langon a taw.
Si Simon Pidro ago so isa a sokbat na tiyondog iran si Isa. Kagiya giyangkai a sokbat na katawan o maporo a imam na miyonot sekaniyan ki Isa ko kiyasoled iyan ko kalamalama o walay o maporo a imam
Ogaid na mitelimbagak si Pidro roo ko liyo o gimowa. Na lominiyo bo angkoto a isa a sokbat a katawan o maporo a imam na inimbitiyarai niyan so raga a talasogoay a tomatameng ko gimowa na piyakasoled iyan si Pidro.
Na pitero angkoto a raga ki Pidro a Ba kena a isa ka ko manga sokbat a mama oto? Tig i Pidro a Kena a ba saken!
Mosim oto a panenggaw na so manga oripen ago so manga gordiya na mimbiyag siran sa apoy a pekedeg a manga waga na kititindeg siran roo ko melilibeta ko apoy a di siran dii pepaig. Na miyobay kiran si Pidro na tomitindeg roo a ped iran a dii pepaig.
So peman so maporo a imam na inisean iyan si Isa mipantag ko manga sokbat iyan ago so manga ndao niyan.
Somimbag si Isa a So kapepangendao aken na lalayon maririnayag ka sii den ko soled o manga sinagoga ago sii ko Timplo a dii telabokan o langon a manga Yahodi. Da den a ba aken miyatero a pageemaan.
Ino ako ngka pen pepangingisei? Isei ngka so manga taw a miyamakaneg raken ka katawan iran so miyatero aken.
Kagiya teroon ai i Isa na tingel sekaniyan o isa a gordiya a tomitindeg ko obay niyan ago tig iyan a Ino ka pekaraw tero sa datar anan ko maporo a imam?
Simbag sekaniyan i Isa a O aden a ribat ko pitero aken na payaga ngka so ribat on. Ogaid na o benar so pitero aken na ino ako ngka tengela?
Oriyan oto na si Anas na piyakiwit iyan si Isa a mapapatong pen roo ki Kayapas a so maporo a imam.
Sii ko katitindeg roo i Simon Pidro a dii pepaig na pitero iran on a Ba kena a isa ka ko manga sokbat iyan? Na inipelaw i Pidro a tig iyan a Kena a ba saken!
Na so isa ko manga oripen o maporo a imam a tonganay o mama a kiyasapilan i Pidro sa tangila na iniise iyan on a Ba ko seka da mailay roo ko sapadan a ped ka niyan?
Mandiyadi na kinowa i Pilato si Isa na piyakipelalambitan iyan sa maregen.
Na somiyolampid so manga sondaro sa sangkad a soroken a waged na tiyago iran ko olo i Isa na siyolotan iran sekaniyan sa kimon a maloto i kariga.
Pepamangobay siran on a di ran dii teroon a Mamboway so solotan o manga Yahodi! Na pisetengela iran sekaniyan.
Oriyan iyan na lominiyo peroman si Pilato na pitero iyan ko madakel a taw a Ilaya niyo ka pagowiten ko sekaniyan rekano kaan iyo katokawi a da den a ba ko miyatoon a kasalaan iyan.
Giyoto a lominiyo si Isa a sasangkad sa soroken a waged ago ndiditar sa maloto i kariga a kimon. Na pitero kiran i Pilato a Katii so mama!
Sii den ko kiyailaya rekaniyan o manga poporo a imam ago so manga gordiya na milalalis siran a Totoka ngka sekaniyan ko kros totoka ngka ko kros! Na pitero kiran i Pilato a Sekano i kowa on na totoka niyo ko kros ka da den a miyatoon aken a kasalaan iyan.
Somimbag so manga Yahodi a Aden a kitab ami na pitero angkoto a kitab a paliyogat a mbonoon sekaniyan ka bitowan iyan a ginawa niyan sa Wata o Allah.
Kagiya maneg ai i Pilato na kiyaomanan baden a kaalek iyan.
Na komiyasoy somoled ko torogan na iniise iyan ki Isa a Anda ka miyakapoon? Ogaid na da den sembag si Isa.
Di ako ngka sembagen? a tig i Pilato. Ba ngka di katawi a aden a kapaar aken sa kabokai aken reka ago aden a kapaar aken sa katotoka ko reka ko kros?
Tig i Isa a Da o kowan a kapaar ka raken o da reka began o Allah. Sabap san na so taw a miyalad raken sii reka na aya lebi pen a mala i dosa.
Ipoon roo den na miyanamar si Pilato sa kabokai niyan ki Isa ogaid na baden milalalis so manga Yahodi a O bokai ngka a mama nan na kena a ba ka ginawai o Solotan sa Roma! Ka apiya antawaa i di niyan dii teroon a dato sekaniyan na ridoay o Solotan!
Kagiya maneg ai i Pilato na inowit iyan si Isa sa liyo na miyontod sekaniyan sii ko darpa a dii kokoman a bebetowan sa Piyagatoran a sii ko basa a Yahodi na Gabata.
Gawii oto a Ipetiyagar ko Paska na magaan den oto maoto a alongan. Na pitero i Pilato ko manga Yahodi a Katii so Solotan iyo!
Ogaid na milalalis siran a tig iran a Bonoa ngka sekaniyan bonoa ngka totoka ngka ko kros! Tig i Pilato a Kabaya iyo a pakitotok aken so Solotan iyo ko kros? Somimbag so manga poporo a imam a Da a solotan ami a rowar ko Solotan sa Roma!
Na taros a piyalad kiran i Pilato si Isa kaan matotok ko kros.
Mandiyadi na kinowa o manga sondaro si Isa na inagak iran sekaniyan a mapoposai ko kros. Inowit iran ko darpa a bebetowan sa Darpa a Lagas a Olo
Tiyotok iran sekaniyan roo ko kros na aden pen a dowa kataw a mama a tiyotok iran ko manga kros sii ko mbala a kilid iyan a si Isa na sii ko pageletan iran.
Misorat si Pilato sa karatola na piyakitago iyan sii ko kros. Aya inisorat on na Si Isa a taw sa Nasarit a Solotan o manga Yahodi.
Madakel a manga Yahodi a miyamakabatiya sii ka so darpa a ron tiyotok si Isa ko kros na kena a ba mawatan ko siti na inisorat ai sa basa a Hibriyo basa a Roma ago basa a Grigo.
So manga poporo a imam o manga Yahodi na pitero iran ki Pilato a Di ngka on soraten So Solotan o manga Yahodi ka Pitero a mama ini a Saken so solotan o manga Yahodi. 
Somimbag si Pilato a So inisorat aken na minisorat aken den!
Kagiya matotok o manga sondaro si Isa ko kros na kinowa iran so manga nditaren iyan na biyagi iran sa pat bagi a nggagaisa bagi ko oman i sondaro. Da on mirakes so kimon iyan a inaol langon a poon sa poro taman sa baba a da a ba on pamanaiya.
Na tig o manga sondaro ko oman i ped iyan a Di tano ai kisiin meripa tano baden o antawaa i pekakowa on. Miyanggolaola ini kaan mitoman so misosorat ko Kitab a Pimbagibagi iran so manga nditaren aken na piripaan iran so kimon aken. Na giyoto i pinggolaola o manga sondaro.
Na marani ko kros i Isa na tomitindeg on si ina iyan so pagari i ina iyan si Mariyam a karoma i Klopas ago si Mariyam Magdalina.
Kagiya mailay i Isa si ina iyan ago so sokbat iyan a pekebabayaan iyan a tomitindeg ko obay niyan na pitero iyan ki ina iyan a Babay katii so wata a ka.
Na pitero iyan ko sokbat iyan a Kataya so ina a ka. Na ipoon roo den na piyakabaling angkai a sokbat si Mariyam sa walay niyan.
Oriyan oto na si Isa a katawan iyan a miyapasad den so langon taman na an mitoman so Kitab na pitero iyan a Pekewaw ako.
Aden a omoy roo a mapepeno a soka na biyasa iran so pangamek a soka na tiyangen iran ko sapak a kayo a hisop na inidokor iran ko ngari i Isa.
Kagiya kataaman i Isa so soka na pitero iyan a Miyapasad den! Oriyan iyan na domiyonga sekaniyan na inirila iyan so niyawa niyan.
Gawii oto a Ipetiyagar na piyangni o manga Yahodi ki Pilato a pakipelelepoon iyan so manga ai o manga mama a miyatotok ko kros ago pakikowaan iyan roo so manga lawas iran. Di kabaya o manga Yahodi o ba matatago roo pen so manga bangkay sii ko manga kros ko telondog a gawii ka mala oto a Gawii a Idedeke.
Sabap san na somiyong roo so manga sondaro na pilelepo iran mona so ai o isa a mama na go bo peman so ped iyan a miyatotok ko kros a ped i Isa.
Ogaid na kagiya raoten iran si Isa na miyailay iran a miyatay sekaniyan den na da iran pelelepoa so manga ai niyan.
Ogaid na so isa ko manga sondaro na inisoker iyan baden so bangkaw niyan sa kilid i Isa na sarta den a tomiyoga on so rogo ago ig.
So taw a miyakailay sangkai a miyanggolaola na pimataanan iyan ai kaan kano mambo makaparatiyaya. Benar so iniseksi iyan na katawan iyan a di niyan dii teroon so benar.
Miyanggolaola ini kaan mitoman so katero o Kitab a Da a tolan iyan a ba keropet.
Na aden pen a isa a katero o Kitab a Pagilain iran sekaniyan a siyoker iran.
Kagiya mapasad ai na si Yosop a taw sa Arimatiya na inakol iyan ki Pilato a makowa niyan so lawas i Isa. Si Yosop na kaom i Isa ogaid na pageemaan iyan ai ka ipekelek iyan so manga olowan o manga Yahodi. Miniyog si Pilato na giyoto a siyongowan i Yosop na kinowa niyan so lawas i Isa.
Si Nikodimos a miyakipagilaya ki Isa ko miyakaisa a gagawii na miyonot ki Yosop a maawid sa manga telo polo ka kilo a ikekamotan a sasaogan sa manga mamot a mira ago alos.
Kinowa iran so lawas i Isa na biyongkosan iran sa manga dinis a sotra a irarakes on so ikekamotan ka giyai i adat o manga Yahodi ko dii katiyagara ko bangkay ko kipelebengen on.
Teked a kapipita ko Akad a malo pen maliboteng na somiyong si Mariyam Magdalina ko kobor na miyailay niyan a miyakowa on den so ator a isasapeng ko gimowa iyan.
Miyalalagoy sekaniyan ago somiyong ki Simon Pidro ago so isa a sokbat a pekebabayaan i Isa na pitero iyan kiran a Kinowa iran so Kadnan ko kobor na di ami katawan o anda iran tiyago!
Mandiyadi na gomiyanat si Pidro ago so isa a sokbat a song siran ko kobor.
Miyalalagoy siran a dowa ogaid na magaan i kapalalagoy so isa a sokbat a di si Pidro na miyaona sekaniyan makaoma ko kobor.
Lomingkong sekaniyan ka siyorong iyan na miyailay niyan so manga sotra a dinis a mibebetad roo ogaid na da sekaniyan soled.
Miyaori makaoma si Simon Pidro na miyanaros somoled ko kobor. Miyailay niyan so manga dinis a mibebetad roo
Ago so mosala a inibongkos ko olo i Isa. Da ini mitapi ko manga dinis ka makekedet a misisibay metad.
Taros a somiyoled on mambo so isa a sokbat a miyaona makaoma ko kobor na kagiya mailay niyan ai na miyaratiyaya.
Ka taman sa masa oto na da iran pen sabota so misosorat ko Kitab a disomala a keoyag si Isa a poon ko miyamatay.
Na miyaling so manga sokbat.
Ogaid na tomitindeg si Mariyam roo ko liyo o kobor a penggoraok. Sii ko kapenggoraok iyan na lomingkong sekaniyan ka siyorong iyan so soled o kobor
Na miyailay niyan roo so dowa a malaikat a kindiditar sa mapoti a moontod ko kiyabetadan ko lawas i Isa. So isa on na sii ko kiyaolonan iyan ago so isa on peman na sii ko dasigan.
Babay ino ka penggoraok? a iniise iran on. Kinowa iran so Kadnan aken a tig iyan na di aken katawan o anda iran tiyago!
Kagiya matero iyan ai na dominingil si Mariyam na miyailay niyan si Isa a tomitindeg roo ogaid na da niyan makilala a giyoto bes si Isa.
Na pitero on i Isa a Ino ka penggoraok Babay? Antawaa i pepangilobaan ka? Aya katao ron i Mariyam na sekaniyan so kisapadan na tig iyan a O seka i kominowa rekaniyan Sir na teroa ngka raken o anda ngka tiyago kaan aken kasongowi ka kowaan ko sekaniyan.
Pitero on i Isa a Mariyam!  Somiyangor rekaniyan si Mariyam na pitero iyan sa basa a Hibriyo a Raboni! .
Pitero i Isa a Di ako ngka teyongi ka da ako pen makasong sa poro ko Ama. Songowi ngka baden so manga pagari aken na teroa ngka kiran a song ako sa poro ko Ama aken ago Ama iyo mambo a so Tohan aken ago Tohan iyo mambo.
Na taros a somiyong si Mariyam Magdalina ko manga sokbat na tig iyan a Miyailay aken so Kadnan! Na pitero iyan kiran a miyatero on i Isa angkai a manga nganin.
Kagiya magagawii den sa alongan oto a Akad na matitimo so manga sokbat ko soled o rowang na tatanggalan so manga pintoan ka ipekelek iran so manga olowan o manga Yahodi. Na miyakagemaw si Isa a tomitindeg ko look iran a tig iyan a Malalayon rekano sa kalilintad!
Kagiya matero iyan ai na piyakiilay niyan kiran a manga lima niyan ago so kilid iyan na tanto a miyababaya so manga sokbat ko kiyailaya iran ko Kadnan.
Pitero peroman i Isa a Malalayon rekano so kalilintad! Datar o kiyasogoa raken o Ama na sogoon aken sekano mambo.
So kiyateroa niyan sii na iniiyop iyan kiran so napas iyan a tig iyan a Tarimaa niyo so Soti a Roh.
O perilaan iyo ko apiya antawaa so manga dosa niyan na minirila rekaniyan den. Na o di niyo rekaniyan perilaan so manga dosa niyan na da rekaniyan den mirila.
So isa ko sapolo ago dowa a manga sokbat a si Tomas a bebetowan sa Miyadowa na kena a ba kiran maaped ko kiyapakagemaw i Isa.
Na pitero rekaniyan o ped a manga sokbat a Miyailay ami so Kadnan! Ogaid na pitero kiran i Tomas a Taman sa di aken mailay so poneng o totok ko manga lima niyan ago maseko o tindoro aken so lakaw o manga totok ago maaper o lima ko so pali ko kilid iyan na di ako den peratiyaya.
Kagiya makawalo den gawii na matitimo peman so manga sokbat ko walay na ped iran si Tomas. Apiya pen tatanggalan so manga pintoan na miyakagemaw si Isa na tomitindeg ko look iran a tig iyan a Malalayon rekano so kalilintad.
Na pitero iyan ki Tomas a Ilaya ngka so manga lima ko na sekon ka on a tindoro o ka. Betera ngka a lima ngka na apera ngka so pali ko kilid aken. Di ka den pendowadowa ka paratiyaya ka baden!
Na pitero rekaniyan i Tomas a Kadnan aken ago Tohan aken!
Pitero rekaniyan i Isa a Ba ka miyaratiyaya sabap sa miyailay ako ngka? Rarakmatan so siran oto a miyaratiyaya apiya pen da ako iran mailay.
Madakel pen a piyakamemesa a manga nanao a pinggolaola i Isa a kiyamasaan o manga sokbat iyan a da mamangisorat sangkai a ribro.
Oriyan ai na miyakiilay peroman si Isa ko manga sokbat iyan roo sa kilid a Ranaw a Tibiriyas. Na aya kiyapakiilay niyan na datar ai
Si Simon Pidro ago si Tomas a bebetowan sa Miyadowa si Natanil a taw sa Kana sii sa Galili so manga wata i Sibidi ago so dowa a ped a manga sokbat na matitimo siran.
Pitero kiran i Simon Pidro a Panginseda ako. Na pitero iran on a Magonot kami reka. Na giyoto a lomiyalakaw siran na miyageda siran ko awang ogaid na sii sangkoto a miyababasa gawii na da den a ba iran miyakowa a seda.
Kagiya teked a kapipita na tomitindeg si Isa roo ko kilid a ragat ogaid na da makilala o manga sokbat a giyoto bes si Isa.
Inipananalo kiran i Isa a Manga pagariya ba aden a miyakowa niyo a seda? Tig iran a Da den.
Na pitero iyan kiran a Sisiren iyo so biyala niyo ko makakawanan o awang ka pekakowa kano ron. Na giyoto a inisisir iran on so biyala na da iran magaga o ba iran maroran sabap ko tanto a madakel a manga seda a miyakowa iran.
So sokbat a pekebabayaan i Isa na tig iyan ki Pidro a Giyoto bes so Kadnan! So den so kiyanega on i Simon Pidro a giyoto so Kadnan na initinambed iyan so ilalapis iyan a nditaren ka lomelekas sekaniyan na tominipo ko ig.
So ped a manga sokbat na miyamanong sa titib a meeda siran ko awang a penggamiten iran so biyala a mapepeno a manga seda ka kena a ba siran mawatan ko ipameted ka manga lima polo bo repa a kawatan iran on.
Kagiya mamanepad siran ko awang na miyailay iran roo so apoy a pekedeg a manga waga a aden a pegiyaon on a manga seda na aden pen a paan on.
Na pitero kiran i Isa a Wita niyo sii so ped ko manga seda a gopen iyo miyakowa.
Giyoto a miyageda si Simon Pidro ko awang na giyamit iyan so biyala ko ipameted na mapepeno a manga ala a seda a magatos ago lima polo ago telo a kadakel iran langon. Ogaid na apiya pen tanto ini a madakel na da den makisi so biyala.
Pitero kiran i Isa a Song kano sii na pita kano. Da den a isa bo ko manga sokbat a ba miyakaraw ron mise sa Antawaa ka? ka miyakilala iran a sekaniyan so Kadnan.
Na miyobay kiran si Isa na kinowa niyan so paan na inipamegay niyan kiran na datar oto mambo a inikidia niyan ko seda.
Ikatelo ai a kiyapakiilay i Isa ko manga sokbat iyan oriyan o kiyaoyag iyan a poon ko miyamatay.
Kagiya makapasad siran koman na iniise i Isa ki Simon Pidro a Simon a wata i Yahiya ba ako ngka pekebabayai sa lawan ko kapekebabayai raken angkai a manga ped? Oway Kadnan a tig iyan. Katawan ka a pekebabayaan ko seka. Pitero i Isa a Pakakana ngka so manga nati a bilibili aken.
Na iniise i Isa sa ikadowa a Simon wata i Yahiya pekebabayaan ako ngka bes? Tig iyan a Oway Kadnan katawan ka a pekebabayaan ko seka. Na pitero i Isa a Tagikora ngka so manga bilibili aken.
Iniise i Isa sa ikatelo a Simon wata i Yahiya ba ako ngka pekebabayai? Na mikerata a ginawa i Pidro ka iniise rekaniyan i Isa sa miyakatelo a Ba ako ngka pekebabayaan? na tig iyan a Kadnan katawan ka so langon taman. Katawan ka a pekebabayaan ko seka! Tig i Isa a Pakakana ngka so manga bilibili aken.
Teroon ko reka a mataan den a sii ko kangoda ngka na seka i dii nditar sa ginawa ngka na miyakasong ka ko apiya anda i kebayaan ka somong. Ogaid na amay ka malokes ka na merepa ka na salakaw a taw a penditar reka ago pagowiten ka niyan ko di ngka kebayaan somong.
Sii ko kiyataroa sii i Isa na piyayag iyan so okit o kapetay i Pidro a imbantog iyan ko Allah. Kagiya matero iyan ai na pitero rekaniyan pen i Isa a Pegonoti ako ngka!
Dominingil si Pidro na miyailay niyan a petondog kiran so isa a sokbat a pekebabayaan i Isa. Giyanan so sokbat a rominda sa rareb i Isa ko kiyagabi iran ago iniise iyan on a Kadnan antawaa i tipo reka?
Kagiya mailay sekaniyan i Pidro na pitero iyan ki Isa a Kadnan antonaa i kearongan sangkoto a mama?
Somimbag si Isa a O kabaya aken a oyagoyag sekaniyan den taman ko kakesoy aken na antonaa i labet ka on? Pegonoti ako ngka baden!
Sabap ko kiyateroa niyan sii na miyakalangkap so totol sii ko magariari a giyangkoto a sokbat na di petay. Ogaid na da teroa i Isa a ba di petay angkoto a sokbat ka tig iyan a O kabaya aken a oyagoyag sekaniyan den taman ko kakesoy aken na antonaa i labet ka on?
Giyangkai a sokbat a miyatero i Isa na aya dii seksi sangkai a manga miyaolaola ago aya on misorat. Na katawan ami a benar so totol iyan.
Pekebabayaan ko a Tiyopilo sii ko paganay a sorat aken na piyanotol aken on so langon taman a pipoonan nggolaola i Isa ago so inipangendao niyan
Taman ko gawii a inibayaw sekaniyan roo sa kasorgaan. Sa da rekaniyan pen kibayaon na nggolalan ko Soti a Roh na ininsaratan iyan so manga taw a piyamili iyan a manga siyogo.
Sii ko oriyan o kiyapatay niyan na miyakiilay kiran na bigan iyan siran sa madakel a manga poriba sa oyagoyag sekaniyan. Sii ko soled o pat polo gawii na omanoman kiran makimasa a di kiran dii makimbitiyarai makapantag ko Ndatoan o Allah.
Miyakaisa den a kiyatimotimo iran na initoma niyan kiran a Di kano pagawa sa Yarosalim ka nayawa niyo baden roo so pamemegayan a initopa o Ama aken a so den so miyatero aken rekano.
Ka si Yahiya na aya inipanalawat iyan na ig ogaid na sekano na amay ka mamakapira gawii na iselawat rekano so Soti a Roh.
Sii ko kiyalimod iran langon na inisean iran si Isa a tig iran a Kadnan ba giyai i masa a mbangonen ka peroman so ndatoan a Israil?
Simbag siran i Isa a Di keparo o ba niyo katokawi so manga masa o di na manga ragon a tindo o Ama a nggolalan ko rek iyan a kapaar.
Ogaid na amay ka kitemo rekano so Soti a Roh na pekatarima kano sa kabatowa na makapeseksi kano raken sii sa Yarosalim sii sa dalem a Yodiya ago Samariya ago taman ko pirowarowangan o doniya.
Kagiya matero ini i Isa na inibayaw sekaniyan sa langit sii ko kapegilaya iran on na da iran den mailay ka kiyadalongan ko gabon.
Sii ko kalalangaga iran on sa langit ko kipekibayaw niyan na sarta den a aden a miyakatindeg ko obay iran so dowa kataw a mama a kindiditar sa mapoti.
Tig iran a Manga taw sa Galili ino kano sii kititindeg a kilalangag sa langit? Si den si Isa a minibayaw sa kasorgaan a poon rekano na kesoy bo a datar o kiyailaya niyo ron sa kapesong iyan roo.
Oriyan oto na komiyasoy siran sa Yarosalim a poon ko Palaw a Olibi a aya kawatan iyan sa siti na baanda isa ka kilomitro.
Kagiya makaoma siran na miyanik siran sa poro ko rowang o walay a pembolosan iran. Aya pekeden roo na si Pidro si Yahiya si Santiyago si Andriyo si Pilipi si Tomas si Bartolomiyo si Matiyo si Santiyago a wata i Alpayo si Simon a mala i paninindeg ago si Yodas a wata i Yakob.
Palaya siran den dii timotimo kaan lalayon dii makapangangarapan a ped iran so manga babay ago si Mariyam a ina i Isa ago so manga pagari i Isa a manga mama.
Miyakaisa gawii na tominindeg si Pidro sii ko katitimo o manga magatos ago dowa polo a miyamaratiyaya na tig iyan a
Manga pagari ko disomala a minitoman so inisorat ko Kitab a pitero o Soti a Roh a nggolalan ko Daod makapantag ki Yodas a tomiyoro ko manga taw a domiyakep ki Isa.
Si Yodas na ped tano gowani ka miyapili a makapengeped ko galebek tano.
Katawan iyo a so pirak a initendan rekaniyan sabap ko marata a pinggolaola niyan na inipamasa niyan sa lopa na ron miniomeng na mimbeto a tiyan iyan na minibontad langon a tinai niyan.
Kiyatokawan ai o langon a kibabaling sa Yarosalim na aya inibeto iran sangkoto a lopa sii ko basa iran na Akildama a aya maana niyan na Lopa a Biyayadan a Rogo.
Ka misosorat ko Sabor a Kadaan rekaniyan so kakadenan iyan a da den a ba on pekakaden. na misosorat pen a Matarima o ped so sangan iyan.
Kagiya ka maoto na disomala a piliin tano so sakataw a mama poon ko manga taw a maaped rektano sii ko kapepekaonota rektano o Kadnan a Isa
A ipoon ko masa a kapepanalawat i Yahiya taman ko gawii a kinibayaw i Isa sa kasorgaan. Ka disomala a mabaloy sekaniyan a ped tano a makapeseksi ko kiyaoyag i Isa.
Na pisemilian iran so dowa kataw a si Yosop a bebetowan sa Barsabas a iningaranan mambo sa Yosto ago si Matiyas.
Na miyangangarapan siran a tig iran a Hey Kadnan katawan ka so madadalem ko manga poso o langon a taw. Payaga ngka o antawaa kiran a dowa kataw i pinili i ka
A pekasambi ki Yodas a siyogo o ka sangkai a galebek a inawaan iyan ka somiyong ko darpa a miyapatot on.
Kagiya raoten so Gawii a Pintikostis na mitimotimo so langon a miyamaratiyaya ko isa a darpa.
Minitekaw a miyakapoon sa langit a domadagoos a lagid o tanto a mabandes a ndo na lomiyangkap ko soled a walay a titimoan iran.
Na miyakailay siran sa datar o diladila o kadeg a apoy na miyanggomonggomon a kiyapakatana iyan ko oman i isa kiran.
Miyanga sesenep siran langon a Soti a Roh na miyakatetaro siran den sa mbarambarang a manga basa a di kiran dii pakitero o Roh.
Sii sa Yarosalim na komakaden on so baraamal a manga Yahodi a miyamakapoon ko oman i inged sii sa doniya.
Kagiya maneg iran angkai a dagedeb na madakel a taw a miyamangobay ron na miyabengang siran ka miyaneg o oman i isa kiran so rek iyan a basa a dii teroon o miyamaratiyaya.
Tanto siran a miyamemesa a tig iran a Ba kena a langon angkai a dii tetaro na manga taw sa Galili?
Ino siran dii makatero ko oman i basa o manga inged a pimbawataan rektano?
Sii rektano na aden a manga taw ron sa Partiya Midiya Ilam ago so manga magiinged sa Misopotamiya Yodiya Kapadosiya Pontos Asiya
Prigiya Pampiliya Misir ago so manga darpa sa Libiya a makadadair sa Sirini. So ped rektano na manga mananangga a poon sa Roma
A manga Yahodi ago kena a ba Yahodi a miyakaonot ko agama a Yahodi na aden pen a manga taw a poon sa Krita ago giya Arabiya. Ogaid na apiya pen ai na pepanga aaneg tano so di ran dii kateroa ko oman i basa tano makapantag ko piyakamemesa a manga galebek o Allah!
Na miyamemesa siran langon a sarta a miyabengang na miyamagisei siran a tig iran a Antonaa i maana ini?
Ogaid na so ped na piyagongatongat iran so miyamaratiyaya a tig iran a Kikabebereg angkai a manga taw!
Tominindeg si Pidro a ped iyan so sapolo ago isa a ped a siyogo na mitero sa matanog a tig iyan a Hey manga pagari ami a manga Yahodi ago sekano langon a kibabaling sa Yarosalim pamakinega niyo so peteroon ko na tanodi niyo.
Aya pamikiran iyo na kikabebereg angkai a manga taw ogaid na kena ka alas nibi baden imanto sa kapipita!
Ogaid na giyai den so pitero o Nabi Yowil
A tig iyan a Sii ko kaposan a manga gawii a tig o Allah na pagododen ko so Roh aken ko langon a manosiya. So manga wata iyo a mama ago babay na pemakapayag ko lalag aken so manga kangodaan rekano a manga mama na pemakailay sa manga pangingilain na so manga totoa den rekano a manga mama na petetaginep sa manga taginepen.
So pen so manga oripen aken ndatar so manga mama ago manga babay na pagododen ko kiran so Roh aken sangkoto a manga gawii na pekapayag siran ko lalag aken.
Magembaal ako sa manga piyakamemesa sii sa langit ago manga nanao sii sa doniya so rogo ago apoy ago penggabogabon a bel.
Pekaliboteng so alongan ago pekariga so olan a lagid o rogo sa di pen kapekatalingoma o mala ago marinayag a gawii a rek o Kadnan.
Amay ka masa oto na apiya antawaa i petelo ko ingaran o Kadnan na kesabet.
Hey manga taw sa Israil pamakinega niyo angkai a manga katero! Si Isa a Taw sa Nasarit na pimataanan a poon den ko Allah a nggolalan ko manga ala i kabatowa a galebek manga piyakamemesa ago manga nanao a piyakinggolaola on o Allah sii ko kamamasaan iyo na katawan iyo ini.
Na piyalad rekano angkoto a mama a aya kinitoman o takdir o Allah a andang den a tinibaba iyan na nggolalan ko kaogopi rekano o manga rarata a manga taw na biyono iyo sekaniyan ko kiyatotoka niyo ron ko kros.
Ogaid na inoyag bo o Allah ka piyokas iyan ko kapekeromasay niyan ko kapatay ka di kepakay i ba sekaniyan mipapaar o kapatay.
Pitero o Daod so makapantag rekaniyan a Lalayon aken pekeilay so Kadnan sii ko hadapan aken ka sisii sekaniyan sa kawanan aken kaan ako di kekaog.
Sabap sii na mapipiya a ginawa ko na di aken dii matero so kapekebabaya aken. Makasasarig mambo so badan aken
Miyakaisa den a gawii a somiyong si Pidro ago so Yahiya ko Timplo sii ko alas tris ko kagabi a wakto a kapesembayang iran.
Ndodoo so sakataw a mama a lepo ipoon ko kinimbawataan on. Oman gawii na pegowiten sekaniyan roo ko Timplo na ipembetad ko gimowa iyan a bebetowan sa Mapiya i Paras kaan makapepamangni sa pirak ko pepamanoled roo.
Kagiya mailay niyan si Pidro ago si Yahiya a pekasoled ko Timplo na miyangni sekaniyan kiran sa pirak.
Tintengan iran sekaniyan na tig i Pidro a Ilaya kami ngka!
Na inilay niyan siran ka iinamen iyan a aden a imbegay iran on.
Na pitero i Pidro a Da a pirak aken ogaid na aden a rek aken a imbegay aken reka. Sii ko ingaran i Isa Al Masih a Taw sa Nasarit na tindeg ka ago lalakaw!
Na tiyayongan i Pidro so kawanan a lima o lepo na piyakaganat iyan. Sarta a miyakabager so manga ai niyan ago manga soosooran
Na tomikaw den tomindeg na lomiyalakaw. Na miyonot sekaniyan kiran somoled ko Timplo a pelalakaw ago dii tepak a pepodin iyan so Allah.
Miyailay o langon a taw a pelalakaw sekaniyan roo a pepodi ko Allah
Na miyakilala iran a sekaniyan so dii mamangni a lalayon moontod ko Mapiya i Paras a Gimowa o Timplo na tanto siran a miyamemesa ago miyabengang ko miyasowasowa iyan.
Sii ko katatayongi niyan ki Pidro ago si Yahiya na miyamemesa so langon a taw ago miyamalalagoy kiran ko darpa a bebetowan sa Liyoliyowan o Solaiman.
Kagiya mailay i Pidro so manga taw na pitero iyan kiran a Hey manga taw sa Israil ino kano sii pememesa ino kami niyo kitetentengi? Ba aya kapipikira niyo ron na miyapakalalakaw ami angkai a mama a nggolalan ko rek ami a kabatowa o di na kabaraamal?
So Tohan o Ibrahim Iskak ago so Yakob a so Tohan o manga apo tano na miyabantog iyan so oripen iyan a si Isa. Piyalad iyo sekaniyan ko gobirno ago tiyalikodan iyo sii ko hadapan i Pilato apiya pen kiyokom i Pilato a mbokaan iyan.
Tiyalikodan iyo angkoto a Soti ago Maontol a mama ka ba niyo den inakol ki Pilato a aya bokaan iyan na so mama a talibono.
Biyono iyo so Pekepoonan o Kaoyagoyag ogaid na inoyag sekaniyan o Allah a poon ko miyamatay na sekami i manga saksi sii.
Giyangkai a mama a miyakilala niyo ago pegilain na piyakabager a nggolalan ko paratiyaya ko ingaran i Isa. So ingaran i Isa ago so paratiyaya a ipepasod ki Isa na aya miyakapiya rekaniyan a datar o kapekeilaya niyo ron.
Na imanto manga pagari aken na katawan ko a da niyo sabota so maana o pinggolaola niyo ki Isa na datar mambo o manga olowan iyo.
Ogaid na giyoto i kinitomanen o Allah ko piyakitokawan iyan gowani a nggolalan ko langon o manga nabi ka piyayag iyan a kerasay so Al Masih iyan.
Kagiya ka maoto na talikodi niyo so manga dosa niyo ago kasoy kano ko Allah kaan mapapas so manga dosa niyo.
Oriyan iyan na mitalingoma rekano so manga masa a ikapipiya o ginawa niyo a poon ko Kadnan na pekasongen iyan rekano peman so Al Masih a initoro iyan gowani para rekano a giyoto si Isa.
Ogaid na disomala a kapekatareg iyan sa kasorgaan taman ko masa a kapembagowi ko langon taman a aya kakitoman o initopa o Allah isako miyatey den a nggolalan ko soti a manga nabi niyan.
Ka pitero o Mosa a So Allah a Kadnan iyo na nggemawan kano niyan sa nabi a datar aken a poon ko manga taw niyo na disomala a pemakinegen iyo so langon a peteroon iyan rekano.
Apiya antawaa i di ron pemakineg na kebelag ko manga pagtaw o Allah ago kebinasaan.
Mataan den a so langon a manga nabi ipoon ko Samowil taman ko miyanga ooriyan iyan a nabi na piyamakalangkap iran so makapantag sangkai a manga gawii.
Na so manga initopa o Allah a nggolalan ko manga nabi na para rekano na miyakambagian kano ko kapasadan a pimbaalan o Allah ko manga apo tano. Ka pitero iyan ko Ibrahim a Nggolalan ko kebabadan reka na perakmatan so langon a taw sa doniya.
Sii ko dii katero i Pidro ago si Yahiya ko manga taw na miyakaoma kiran so manga imam a moonot on so olowan o manga gordiya ko Timplo ago so manga Sadosi.
Kiyararangitan siran ka pepakalangkapen o manga siyogo ko manga taw a miyaoyag den si Isa na poriba ini ko kapagoyaga ko miyamatay.
Na diyakep iran si Pidro ago si Yahiya ago kiyalaboso iran taman sa miyapita ka kegebi den oto.
Ogaid na so kadakelan ko miyamakaneg ko katero iran a miyamaratiyaya on na aya kadakel o manga mama na iniraot sa manga lima nggibo.
Sii ko talondog a gawii na so manga olowan o manga Yahodi ago so manga pelokelokesen ago so manga goro ko Kitab na mitimotimo sa Yarosalim.
Miyakipagopakat siran ki Anas a aya maporo a imam si Kayapas si Yahiya si Alihandro ago so ped a manga tonganay o maporo a imam.
Piyakadarpa iran so manga siyogo ko hadapan iran na inisean iran a Antonaa i kabatowa o di na ngaran i ininggolalan iyo ko kiyanggolaolaa niyo sii?
Na si Pidro a sesenepen a Soti a Roh na pitero iyan kiran a Manga olowan o manga taw ago manga pelokelokesen
O aya rekami imanto ipepangingise na makapantag ko mapiya a galebek a pinggolaola ko lepo a mama ago antonaa i inipakapiya niyan
Na pekitokawan ami rekano langon ago so langon a taw sa Israil a giyangkai a mama a tomitindeg sii sa hadapan iyo na miyapakapiya den a nggolalan ko ingaran i Isa Al Masih a Taw sa Nasarit a tiyotok iyo ko kros a inoyag bo o Allah.
Si Isa na aya miyatero o Kitab a So ator a inisili niyo a manga panday sa walay na miyabaloy baden a aya kaoonayan ko kaoontodan o walay.
Na da den a ped a ba rektano pekasabet ka sii sa dalem a doniya na da den a salakaw a ingaran a inibegay o Allah sii ko manga taw a ron makapenggolalan a kakesabet tano.
Na kagiya mailay o manga olowan so kiyakewaraw i Pidro ago si Yahiya ago kagiya katokawan iran a kekalilidan siran a manga taw a da makapamagiskowila na miyamemesa siran den na miyakilala iran a manga ped siran bes gowani i Isa.
Ogaid na da den a mapetero iran ki Pidro ago si Yahiya ka pekeilay iran so lepo a mama a miyapakapiya a tomitindeg roo a ped iran.
Kagiya ka maoto na piyakaliyo iran siran pasin ko dii kokoman na miyamagisei siran
A tig iran a Antonaa i ikidia tano sangkai a manga taw? Ka kiyatokawan o langon a kibabaling sa Yarosalim a minggolaola siran sa sabelek a piyakamemesa a galebek na di tano ini mapegma.
Ogaid na an di tanto pekalangkap angkai a dii manggolaola sii ko manga taw na pelalangan tano siran sa da den a ped a taw a ba iran imbitiyarai sii ko ingaran i Isa.
Mandiyadi na piyakitawag iran peroman so dowa a siyogo na inisogo iran on a da den a ba iran peteroa o di na ipengendao sii ko ingaran i Isa.
Ogaid na simbag siran i Pidro ago si Yahiya a Kokoma niyo o anda i ontol ko hadapan o Allah ba so katomana ko sogoan iyo o di na so sogoan o Allah?
Ka di ami kegenekan tetaro so makapantag ko miyailay ami ago miyaneg.
So kiyanega sii o manga olowan na liyalangan iran siran peroman na taros a biyokaan iran. Da a ba iran mapemikir o antonaa i kidaneg iran kiran ka so langon a taw na pembantogen iran so Allah sabap ko miyanggolaola.
Ka so mama a pinggolaolaan sangkai a piyakamemesa ko kiyapakapiya niyan na miyakapagidad sa lawan sa pat polo ragon.
Kagiya kabokaan si Pidro ago si Yahiya na komiyasoy siran ko manga ped iran na piyanotol iran kiran so langon a pitero o manga poporo a imam ago manga pelokelokesen.
Kagiya maneg iran ai na miyaisaisa siran mangangarapan ko Allah a tig iran a Hey Kadnan a Lebi a Mamaapaar a aya miyaden ko langit so lopa so ragat ago so langon taman a matatago on
Nggolalan ko Soti a Roh na piyakatero o ka so oripen ka a so Daod a apo ami isako teroon iyan a Ino kerarangiti so manga nasiyon ago dii kediyat so manga taw sa ilang baden?
Ka pepamagopakat so manga dato sa doniya ago so manga olowan sa kaperidoa iran ko Kadnan ago so Al Masih iyan.
Aden a mama a aya ngaran iyan na si Ananiyas ago so karoma niyan a si Sapira na pipesa iran so lopa iran.
Na libatan i Ananiyas so arga iyan ago inowit iyan so lamba on ko manga siyogo ogaid na pitero iyan kiran a giyanan bo i arga o lopa na katawan ai o karoma niyan.
Na pitero i Pidro a Ananiyas ino ngka pekipaaren ko Iblis so poso o ka? Ka inisibay ngka so ped ko arga o lopa a rek ka bo na piyamokegan ka so Soti a Roh!
Sa da ngka pen kapesaa ko lopa na rek ka ini na kagiya mapesa na rek ka pen so pirak. Ino ngka pesada sa ginawa ngka a kapenggolaolaa ngka sii? Kena a ba so manga taw a piyamokegan ka ka so Allah!
Kagiya maneg ai i Ananiyas na minilampes ago miyatay na tanto a miyanga alek so langon a miyakatokaw ron.
Na miyobay ron so manga ngongoda a mama na biyongkosan iran so lawas iyan na inawidan iran sa liyo na inilebeng iran.
Kagiya makatelo ka oras na miyakaoma so karoma i Ananiyas na da niyan katokawi so miyanggolaola.
Pitero on i Pidro a Teroa ngka raken ba giyai bo i arga o miyapesa niyo a lopa? Tig i Sapira a Oway giyanan bo.
Na pitero on i Pidro a Ino kano pegayon sa katepengi niyo ko Roh o Kadnan? Ilaya ngka! So manga mama a lomibeng ko karoma ngka na sisii den ko pintoan na pagawidan ka iran mambo sa liyo!
Sarta den a minilampes so babay ko hadapan i Pidro na miyatay. Kagiya makasoled so manga ngongoda na miyaoma iran sekaniyan a miyatay den na inawidan iran sa liyo na inirembang iran lomebeng ko karoma niyan.
Na tanto a miyanga alek so langon a magaagama ago so langon a miyakatokaw sii.
Madakel a manga nanao ago manga piyakamemesa a miyanggolaola o manga siyogo sii ko manga taw. So langon o pepamaratiyaya na palaya dii timotimo ko Timplo sii ko Liyoliyowan o Solaiman.
Da a ped a taw a makaliliyo kiran a ba kiran miyakaraw mangeped apiya pen tanto siran a pagaadatan o manga taw.
Ogaid na tanto a madakel a taw a manga mama ago manga babay a miyamaratiyaya ko Kadnan na minioman siran ko kadakel iran.
Sabap ko dii nggolaolaan o manga siyogo na pepangowiten o manga taw so pepanga sasakit ko manga lalan na pepakaigaan iran ko manga dalagan ago manga dempas ka o ba bo kadalongi o along i Pidro so ped kiran amay ka somagad.
Na madakel a manga taw a miyamakaoma a poon ko manga pagingedingedan a midadair sa Yarosalim a pepangowiten iran so penga sasakit iran ago so perarasain o manga saitan na palaya siran den miyapakapiya.
Samaoto na so maporo a imam ago so langon a kaom iyan a ped ko opakat o manga Sadosi na tanto iran a riniit so manga siyogo
Na pindadakep iran so manga siyogo ago piyangalaboso iran.
Ogaid na sii sangkoto a kagagawii na so isa a malaikat o Kadnan na likaan iyan so manga pintoan o kalaboso na piyakaliyo niyan siran. Na pitero iyan kiran a
Ikano roo na tindeg kano ko lamalama o Timplo na teroa niyo ko manga taw so langon taman makapantag sangkai a bago a kaoyagoyag.
So kiyanega sii o manga siyogo na somiyoled siran ko lamalama o Timplo ko kiyakelibabas iyan na mipoon siran mamangendao. Kagiya makaoma so maporo a imam ago so manga kaom iyan ko dii kokoman na piyakitimo iran so langon a manga pangongokom a manga pelokelokesen sa Israil. Na piyakisongowan iran so manga siyogo sii sa kalaboso kaan mapakadarpa kiran.
Ogaid na kagiya makaoma roo so manga sondaro na da iran siran maoma sii ko kalaboso. Komiyasoy siran na miyanotol siran
A tig iran a Miyaoma mi so kalaboso a kalelekeban piyapiya ago so manga gordiya a dii magipat sii ko manga pintoan ogaid na kagiya lekaan ami na da den a taw sa soled!
Kagiya maneg ai o kapitan o manga gordiya ko Timplo ago so manga poporo a imam na kiyalibogan siran o antonaa i miyaolaola o manga siyogo ago antonaa i kebolosan iyan.
Na sarta a miyakaoma so sakataw a mama a tig iyan a Ilaya niyo man ka so manga mama a piyangalaboso niyo na kititindeg roo ko lamalama o Timplo a pepangendao ko manga taw!
Sabap san na somiyong roo so kapitan a ped iyan so manga sondaro niyan na inowit iran so manga siyogo ko dii kokoman ogaid na da iran panegela ka ipekalek iran so manga taw ka o ba iran siran perorobaki a ator.
Kagiya mawit iran roo so manga siyogo na piyakapangadap iran ko manga pangongokom na piyangingisean siran o maporo a imam
A tig iyan a Ba di ami rekano inisapar so kapepangendao niyo sii sangkai a ingaran? Apiya pen oto na ba niyo den piyakalangkap so manga ndao niyo sa dalem a Yarosalim na kabaya iyo a pakipembalogo niyo rekami so kiyapatay angkoto a mama!
Somimbag si Pidro ago so ped a manga siyogo a Disomala a tomanen ami so Allah kena a ba so manga taw!
So Tohan o manga apo tano na inoyag iyan si Isa a biyono iyo ko kiyatotoka niyo ron ko kros.
Na inibayaw sekaniyan o Allah roo ko kawanan iyan a aya Pangolo ago Pepanabet kaan iyan kabegi so manga taw sa Israil sa kapakaparo sa katalikodi ran ko manga dosa iran kaan karilai.
Manga saksi kami sangkai a manga nganin ago so mambo so Soti a Roh a inibegay o Allah ko siran oto a pepangongonotan on.
Kagiya maneg ai o manga pangongokom na tanto siran a kiyararangitan na kabaya iran a pekipamono iran so manga siyogo.
Ogaid na so isa kiran a si Gamaliyal a Parisi ago goro ko Kitab a pagaadatan o langon o manga taw na tominindeg ko dii kokoman na inisogo iyan a pakaliyon pasin ko rowang so manga siyogo.
Kagiya makaliyo siran na pitero iyan ko manga pangongokom a Manga taw sa Israil iktiyari niyo so penggolaolaan iyo sangkoto a manga taw.
Ka gowani na miyakagemaw si Tiyodas a ipepegambog iyan a mala i gees na manga pat gatos a mama a miyakeom iyan. Ogaid na biyono sekaniyan na miyakambelabelag so langon a manga pagtaw niyan  na da a kiyabobolosan iran.
Oriyan oto sii ko manga gawii a kinilistaan ko taw na miyakagemaw si Yodas a taw sa Galili na piyakirido iyan ko madakel a taw so gobirno. Biyono sekaniyan mambo na miyakambelabelag so langon a miyangongonotan on.
Sangkoto a manga gawii sii ko kapepakadakel o manga sokbat na so manga Yahodi a aya basa iran na Grigo na piyanarotaroan iran so manga Yahodi a aya basa iran na Hibriyo ka kagiya so miyanga babalo kiran a babay na pekelepas ko dii kambagibagia ko pangenengken sa oman gawii.
Sabap san na tinimo o sapolo ago dowa a manga siyogo so langon a manga sokbat na pitero iran a Di patot o ba ami ndarainonen so kipepangosiyaten ko katero o Allah kaan kami makapenalagad mipantag ko kayoyagan.
Kagiya ka maoto manga pagari ko na pamili kano sa pito kataw a mama sii rekano a pagaadatan a sesenepen o Soti a Roh ago ongangen a mapakakibir tano sangkai a galebek.
Ogaid na sekami na ipagiklas ami a ginawa mi ko kapangangarapan ago so kipepangendaon ko katero o Allah.
Na miyasoat so langon a malilimod sangkoto a pitero iran na piyamili iran si Istiban a mala i paratiyaya ago sesenepen a Soti a Roh ago si Pilipi si Prokoro si Nikanor si Timon si Parminas ago si Nikolas a taw sa Antiyokiya a miyaped ko paratiyaya o manga Yahodi.
Piyakapangadap iran angkoto a pito kataw ko manga siyogo na kagiya mangangarapan siran na inipamanapenet iran kiran a manga lima iran.
Sabap san na mitataros den a kapepekalangkap o katero o Allah na pepekadakel den so manga peparatiyaya roo sa Yarosalim na tanto mambo a madakel a imam a miyangongonotan ko paratiyaya.
Si Istiban a mama a mapepeno a paratiyaya ago kabatowa na minggolaola sa manga ala a piyakamemesa ago manga nanao sii ko kamamasaan o manga taw.
Ogaid na aden a manga taw a somiyopak rekaniyan ago miyakipewala. Manga Yahodi siran a poon sa Sirini ago giya Alihandriya a rakes o ped a taw sa Silisiya ago giya Asiya na manga sakop siran o sinagoga a bebetowan sa Sinagoga o manga Taw a Kababalokasan.
Ogaid na di kiran ketaban si Istiban ko kandaowa sabap ko ongangen a ipembegay rekaniyan o Roh sii ko di niyan dii katero.
Na piyangonsi iran so ped a manga mama sa kapeteroa iran sa Miyaneg ami si Istiban a pepagitowitoon iyan so Mosa ago so Allah!
Na piyangondoy iran so manga taw a rakes o manga pelokelokesen ago manga goro ko Kitab na siyongowan iran si Istiban ago diyakep iran na inowit iran ko dii kokoman.
Na piyakaseksi iran so ped a taw a miseksi sa di benar a tig iran a Si aki ini na lalayon iyan pepagitowitoon angkai a Soti a Timplo ago so Kitab o Mosa.
Ka miyaneg ami a pitero iyan a si Isa a Taw sa Nasarit na nggebaan iyan angkai a Timplo ago sembian iyan so manga taritib a initenan rektano o Mosa!
Iniise o maporo a imam ki Istiban a Ba ini benar?
Tig i Istiban a Manga pagari ko ago manga lokes aken na pamakinega ko niyo. So kababantogan a Tohan tano na miyakimasa ko apo tano a si Ibrahim isako kababaling iyan sa Misopotamiya sa da niyan pen kabaling sa Haran.
Pitero iyan on a Awai ngka so inged ka ago so manga tonganay ngka na lalakaw ka ko inged a pekiilay aken reka.
Na giyoto a giyanatan i Ibrahim so inged a Kaldaya na tomiyogalin sa Haran. Kagiya matay so ama iyan na piyakaogalin o Allah si Ibrahim sii sangkai a inged a kakadenan iyo imanto.
Sa masa oto na da sekaniyan begi o Allah sa kawali sangkai a lopa apiya so bo so kedapoan iyan on. Ogaid na initopa niyan a imbegay niyan on angkai a lopa a rek iyan den ago ketangan o pekebabadan on apiya pen da pen a wata i Ibrahim sangkoto a masa.
Giyai i pitero rekaniyan o Allah So manga kebabadan reka na pekabaling siran a manga mananangga sii ko inged o salakaw a taw na roo siran mapengongoripen ago penga rarasay ko soled o pat gatos ragon.
Ogaid na ndanegen aken so nasiyon a makapengongoripen kiran a tig o Allah na maipos oto na pekaliyo siran sangkoto a inged na pengongonotanan ako iran sii sangkai a darpa.
Na inisogo o Allah ki Ibrahim so kapanori a aya toos ko kapasadan iyan. Kagiya ka maoto na kagiya imbawata i Ibrahim si Iskak na tiyori iyan ko ikawalo gawii. Na ininibawata i Iskak si Yakob na inimbawata i Yakob so sapolo ago dowa kataw a mama a aya tano manga apo.
So manga apo tano na siniig iran si Yosop a pagari ran na pipesa iran a mapangongoripen roo sa Misir. Ogaid na mipageepeda iyan so Allah
Na siyabet iyan si Yosop ko langon a kamaregenan iyan. Kagiya makaadap si Yosop ko Radiya Piraon sa Misir na bigan o Allah sa daag ago ongangen na biyaloy sekaniyan o Piraon a gobirnador sa Misir ago komikibir ko langon a mbawalayan iyan.
Oriyan oto na tiyaon a dalem a inged a Misir ago giya Kanaan na tanto a kiyaregenan so manga taw na so manga lokes tano na da a kekan iran.
Kagiya maneg i Yakob a aden a pereperan sa Misir na piyakasong iyan roo so manga lokes tano na giyoto i paganay a kiyasong iran roo.
Sii ko ikadowa iran roo somong na miyakikilala so Yosop ko manga pagari niyan na kiyatokawan o Radiya Piraon so makapantag ko pamiliya i Yosop.
Oriyan oto na riyapit i Yosop so ama iyan a si Yakob ago so langon a pamiliya niyan a somong siran sa Misir a pito polo ago lima kataw langon.
Na somiyong si Yakob sa Misir a ped iyan so manga apo tano na roo siran miyamatay.
Si Saolo na miyakaayon ko kiyabonoa iran on. Sii den sangkoto a gawii na kiyapoonan den a maregen a kapesetroa ko Agama sii sa Yarosalim na palaya siran a liyo ron so manga siyogo na miyakambelabelag ko mbalabala sii ko manga probinsiya a Yodiya ago giya Samariya.
Aden a baraamal a manga mama a inilebeng iran si Istiban na tanto iran a inimboko so kiyapatay niyan.
Si Saolo na piyanamaran iyan a kambinasaa niyan ko Agama. Piyanoledan iyan so manga walay ran na pindadakep iyan so miyamaratiyaya a manga mama ago manga babay na piyangalaboso niyan siran.
So miyamaratiyaya a miyakambelabelag na lomiyalakaw ko mbarambarang a manga inged a pepamakalangkapen iran so Mapiya a Totol.
Si Pilipi na somiyong ko isa a siti sa Samariya na piyakitokawan iyan kiran so makapantag ko Al Masih.
Kagiya maneg ai o madakel a taw ago mailay iran so piyakamemesa a manga nanao a dii nggolaolaan i Pilipi na palaya siran pepamakineg piyapiya ko di niyan dii teroon.
Ka madakel a manga saitan a mililiyo ko kisosookan a dii melalalis sa matanog na madakel a mapaparalais a lawas iyan ago manga lepo a miyapakapiya.
Kagiya ka maoto na tanto siran a miyababaya sangkoto a siti.
Sii sangkoto a siti na aden a mababaling on a mama a si Simon a gowani na ipepememesa sekaniyan o manga taw sa Samariya sabap ko salamangka iyan na di sekaniyan dii tekabor sa mala a taw.
Na so langon a taw a mababa ago mala na miyaratiyaya rekaniyan a tig iran a Sekaniyan so kabatowa o Allah a bebetowan sa Mala a Kabatowa. 
Pepamangonot siran on ka kagiya miyatey den na ipepememesa iran sekaniyan sabap ko di niyan dii kaselamangka.
Ogaid na kagiya paratiyayaan iran so Mapiya a Totol a piyakalangkap i Pilipi makapantag ko Ndatoan o Allah ago so ingaran i Isa Al Masih na piyanalawatan siran a manga mama ago manga babay.
Apiya si Simon na miyaratiyaya mambo na kagiya kasalawatan na miyagonotonot ki Pilipi a miyamemesa ko kapekeilaya niyan ko manga nanao ago manga ala i kabatowa a galebek a dii manggolaola.
Kagiya maneg o manga siyogo sa Yarosalim a tomiyarima so manga taw sa Samariya ko katero o Allah na piyakasong iran kiran si Pidro ago si Yahiya.
Kagiya makaoma siran na inipangangarapan iran so pepamaratiyaya kaan iran matarima so Soti a Roh
Ka da pen mitemo so Roh ko apiya isa kiran bo ka kiyasalawatan siran baden sii ko ingaran o Kadnan a Isa.
Na si Pidro ago si Yahiya na inipanapenet iran kiran a manga lima iran na miyatarima iran so Soti a Roh.
Kagiya mailay i Simon a inipamegay kiran so Roh ko kinidapeneten o manga siyogo ko manga lima iran na peladan iyan siran sa pirak a tig iyan a
Begi ako ngka mambo sangkai a kapaar kaan so apiya antawaa i dapenetan aken sa lima na makatarima ko Soti a Roh.
Ogaid na Pitero on i Pidro a Mabinasa ka a rakes o pirak ka sabap ko pamikiran ka sa mapemasa ngka so pamemegayan o Allah!
Da a labet ka o di na bagian sangkai a galebek ka kena a ba maontol so poso o ka sii ko kapegilaya on o Allah.
Na teobata ngka ngkai a marata a kadiyat ka na pangangarapan ka ko Kadnan ka o ba ka niyan karilai ko kiyapamikira ngka sii.
Ka siyabot aken a tanto ka a mariit ago mapapatong o dosa.
Tig i Simon a Pangnin ako niyo ko Kadnan kaan da den a isa bo a mitalingoma raken ko pitero iyo!
Oriyan o kiyapakaseksi i Pidro ago si Yahiya ago so kinipangosiyaten iran ko katero o Kadnan na komiyasoy siran bo sa Yarosalim na piyakalangkap iran pen so Mapiya a Totol ko madakel a manga inged o manga Isamariyan.
So isa a malaikat o Kadnan na pitero iyan ki Pilipi a Ika roo den na song ka sa tampar sa pagabagatan roo ko lalan a ipoon sa Yarosalim a ipesong sa Gasa. Giyanan na disirto.
Na gomiyanat si Pilipi na somiyong roo den. Sii ko kapelalakaw niyan na miyailay niyan so isa a mama a taw sa Itiyopiya. Sekaniyan na kiyapon a mala i kipantag a sanasanaan o Kandasi a Bai sa Itiyopiya ka komikibir ko langon a tamok iyan. Miyakasong sekaniyan sa Yarosalim ka sominimba
Na pembaling a mageeda sa karo a pembatiyaan iyan so Kitab a inisorat o Nabi Isayas.
Pitero o Roh ki Pilipi a Songowi ngka ngkoto a karo na onot ka on.
Na miyalalagoy ron si Pilipi na miyaneg iyan so mama a pembatiya ko Sorat o Nabi Isayas. Na tig i Pilipi a Peseboten ka so pembatiyaan ka?
Tig iyan a Andamanaya i kakesabota ko ron o da a makapangendao raken on? Na biyoyo iyan si Pilipi a mageda ko karo kaan makaontod ko obay niyan.
So sabaad ko Kitab a pembtiyaan iyan na giyai Inagak sekaniyan a datar o bilibili ko penombalian on na datar o nati a bilibili a da den oni ko hadapan o magopaw ron na da den a ba niyan miyatero apiya sataga bo.
Piyakakeya sekaniyan na lipas on so ontol a kokoman. Da a ba makapenotol makapantag ko kebabadan on ka kiyadaan den sa kaoyagoyag sii sa doniya.
Pitero o sanasanaan ki Pilipi a Teroa ngka raken o antawaa i dii teroon o nabi sangkai a Kitab. Ba giya ginawa niyan o di na salakaw a taw?
Giyoto a piyagosay rekaniyan i Pilipi so Mapiya a Totol makapantag ki Isa a ipoon sangkai a sabaad ko Kitab.
Na piyakatareg iyan so karo na tomipad siran na somiyosaw siran a dowa ko ig na siyalawatan i Pilipi so sanasanaan.
Kagiya makambaton siran na so Roh o Kadnan na somiyayab iyan si Pilipi na da sekaniyan den mailay o sanasanaan. Ogaid na tomiyaros lomalakaw so sanasanaan a tanto a mababaya.
Sii sangkoto a masa na itataros den i Saolo so kapepangangaleka niyan ko manga pepangongonotan ko Kadnan sa kapemonoa niyan kiran. Somiyong sekaniyan ko maporo a imam
Na miyangni ron sa manga sorat a pekikilala rekaniyan roo ko manga sinagoga sa Damasko kaan amay ka ana matoon iyan roo a pepangongonotan ko Lalan o Kadnan a mama ago babay na petongen iyan siran na pagowiten iyan sa Yarosalim.
Sii ko kapelalakaw i Saolo a pepekarani sa Damasko na minitekaw a aden a sindaw a poon sa langit a sominindaw ko melilibeta rekaniyan.
Miyaoteng sekaniyan sa lopa na miyakaneg iyan sa sowara a tig iyan a Saolo Saolo ino ako ngka pesetroa?
Antawaa ka Kadnan? a iniise iyan. Somimbag so sowara a Saken si Isa a pesetroon ka.
Tindeg ka na soled ka ko siti ka roo reka mapetero so disomala a penggolaolaan ka.
So manga mama a ped iyan ko kapelalakaw niyan na miyamakatareg a da siran den makatetaro ka miyaneg iran so sowara ogaid na da a ba iran pekeilay a taw.
Mimbangon si Saolo na kagiya mabekar a manga mata niyan na di sekaniyan den pekailay. Sabap san na tiyayongan iran si Saolo sa lima ago inagak iran a inowit iran sa Damasko.
Miyakatelo den gawii a da niyan kapakanono na da den kan ago da inom.
Roo sa Damasko na aden a peparatiyaya a aya ngaran iyan na si Ananiyas. Na nggolalan ko pangingilain na pitero on o Kadnan a Hey Ananiyas. Tig iyan a Katii ako bo Kadnan.
Tig o Kadnan a Song ka ko lalan a bebetowan sa Matito na sii ko walay i Yodas na pangingiseen ka roo so taw a poon sa Tarso a aya ngaran iyan na si Saolo ka pepangangarapan sekaniyan.
Sii ko pangingilain na miyailay i Saolo a aden a miyakaoma on a mama a aya ngaran iyan na si Ananiyas a inidapenet iyan on a manga lima niyan kaan makailay peroman.
Somimbag si Ananiyas a Kadnan madakel a miyakatero raken makapantag sangkoto a mama ago so manga rarata a pinggolaola niyan ko manga pagtaw ngka sa Yarosalim.
Na somiyong sekaniyan sii a bigan o manga poporo a imam sa kapaar sa kandakepa niyan ko langon a pepangangarapan ko ingaran ka.
Ogaid na pitero o Kadnan ki Ananiyas a Song ka roo den ka pinili aken sekaniyan a makapanalagad raken sa kapakitokawi niyan ko ingaran aken ko kena a ba manga Yahodi ago sii ko manga dato ago sii ko manga taw sa Israil.
Na pekiilay aken rekaniyan i kala o disomala a kakerasay niyan sabap ko ingaran aken.
Na somiyong si Ananiyas sangkoto a walay na somiyoled on na inidapenet iyan a manga lima niyan ki Saolo a tig iyan a Saolo pagari ko so Kadnan i somiyogo raken. Sekaniyan si Isa a miyakimasa reka roo ko lalan sii ko kapesong ka sii. Siyogo ako niyan kaan ka makailay peroman ago an ka masenep o Soti a Roh.
Sakotika na aden a miyanga oolog a datar o nap a poon ko manga mata i Saolo na miyakailay peroman. Na tominindeg sekaniyan ago siyalawatan
Na kagiya makakan na miyakabager. Tomiyareg si Saolo roo sa Damasko sa miyamakapira gawii a ped o manga peparatiyaya.
Somiyong sekaniyan somambot ko manga sinagoga na piyakalangkap iyan a si Isa na so Wata o Allah.
Miyamemesa so langon a miyakaneg rekaniyan a tig iran a Ba di sekaniyan so mama a somiyatro ko manga pepangongonotan ki Isa roo sa Yarosalim? Ba kena a somiyong sii sa kandakepa niyan kiran kaan iyan mawit ko manga poporo a imam?
Ogaid na baden pepekala so kapasang i Saolo ko kapepakiilain iyan sa si Isa na aya den so Al Masih. Sabap sii na da sekaniyan masembag o manga Yahodi a kibabaling sa Damasko.
Kagiya malo den matey na pikediyat o manga Yahodi a kambonoa iran ki Saolo
Ogaid na kiyatokawan ai i Saolo. Gagawii daondao na pepagipaten iran so manga gimowa ko siti kaan iran mabono.
Sabap san na miyakaisa a gagawii na kinowa sekaniyan o manga morit iyan na inalogan iran a tatagoon ko mala a reban a poon ko poro o pangeleban o siti.
Kagiya makaoma si Saolo sa Yarosalim na miyanabenar sa kapangeped iyan ko miyamaratiyaya ogaid na langon iran sekaniyan ipekelek ka da siran pangimbenar a ba sekaniyan miyakaparatiyaya.
Ogaid na inogopan sekaniyan i Barnabas ka inowit iyan si Saolo ko manga siyogo na piyanotol kiran i Barnabas so makapantag ko kiyailaya i Saolo ko Kadnan roo ko lalan ago so kiyapakimbitiyarai ron o Kadnan ago so kawaraw niyan ko kapepangosiyat iyan sii ko ingaran i Isa roo sa Damasko.
Sabap roo na tomiyapi kiran si Saolo na miyagenebeneb sekaniyan sa dalem a Yarosalim a da a kalek iyan ko kapepangosiyat iyan sii ko ingaran o Kadnan.
Miyakimbitiyarai sekaniyan mambo ago miyakindadoawai ko manga Yahodi a Grigo i basa ogaid na mimbabanog siran sa okit a kambonoa iran on.
Kagiya katokawan ai o magariyari na inowit iran si Saolo sa Kaisariya na piyakasong iran sa Tarso.
Sa masa oto na lomilintad so langon a manga Agama sa dalem a Yodiya Galili ago giya Samariya. Pepangosor siran ago pepekadakel a nggolalan ko kapegogopi kiran o Soti a Roh sii ko kapepaginetaw iran a manga aaleken ko Kadnan.
Si peman si Pidro na sii ko kapelalakaw niyan sa mbalabala na somiyong sa Lida ka imbentel iyan so manga kaom o Allah a kibabaling roo.
Miyaoma niyan roo so sakataw a mama a aya ngaran iyan na si Ainiyas a mapaparalais so lawas iyan na sii ko soled o walo ragon na da den makambowat ko igaan iyan.
Pitero on i Pidro a Ainiyas pekabageren ka imanto i Isa Al Masih. Mbowat ka na timoa ngka so igaan ka! Na sarta a mimbowat si Ainiyas.
Miyailay sekaniyan o langon a kibabaling sa Lida ago giya Saron na miyananangoran siran ko Kadnan.
Sii sa Yopa na aden a babay ron a peparatiyaya a si Tabita . Lalayon dii nggolaola sa manga pipiya a galebek ago pegogopan iyan so manga miskin.
Giya inged a Yopa na marani sa Lida na kagiya maneg o pepamaratiyaya sa Yopa a ndodoo si Pidro sa Lida na somiyogo siran on sa dowa kataw a mama kaan iran mapangni ki Pidro a Song ka rekami nggagaan.
Giyoto a miyonot kiran si Pidro na kagiya makaoma roo na inowit iran ko rowang sa poro. Langon a miyanga babalo roo a babay na lilibeten iran si Pidro a dii nggogoraok na piyakiilay iran on so manga gerab ago ped a manga nditaren a pimbaalan i Dorkas isako oyagoyag pen.
Piyamakaliyo siran langon i Pidro na somiyodiyod sekaniyan ago miyangangarapan. Siyangoran iyan so bangkay a tig iyan a Hey Tabita mbowat ka! Na bikar iyan a manga mata niyan na kagiya mailay niyan si Pidro na mimbowat.
Sii sa Kaisariya na aden a sakataw ron a mama a aya ngaran iyan na si Korniliyo a olowan o manga sondaro a bebetowan sa Kompaniya o manga Italiyano.
Baraamal sekaniyan a mama ago maaleken ko Allah a rakes o langon o pamiliya niyan. Mala a pekitabang iyan ko manga Yahodi na lalayon sekaniyan pepangangarapan ko Allah.
Miyakaisa a gawii sa manga alas tris sa magabi na miyakailay sekaniyan sa pangingilain na kiyamasaan iyan so isa a malaikat o Allah a miyobay rekaniyan a tig iyan a Korniliyo!
Tintengan i Korniliyo a tanto a pekelek na tig iyan a Antonaa Sir? Somimbag so malaikat a So manga pangangarapan ka ago so manga galebek ka a kapangalinggagaw na tiyarima o Allah a ipetoos iyan reka.
Imanto na sogo ka sa manga mama sa Yopa na pakikowaan ka kiran si Simon a bebetowan sa Pidro.
Ndodoo sekaniyan bobolos ko walay i Simon a pagagalebek sa kobal sa kilid a ragat.
Kagiya mawa roo so malaikat a miyakimbitiyarai ron na tiyawag i Korniliyo so dowa kataw ko talasogoay niyan ago isa a baraamal a sondaro ko manga sanasanaan iyan.
Piyanotol iyan kiran so langon a miyaolaola na piyakasong iyan siran sa Yopa.
Sii ko tomiyalondog a gawii sii ko kapepekarani o manga siyogo i Korniliyo sa Yopa na miyanik si Pidro ko mapapantar a atep o walay ka pengangarapan. Kagiya maoto a alongan
Na miyaor sekaniyan ago kebaya koman na sii ko dii katiyagara ko pangenengken na datar o ba mitetaginep sekaniyan.
Miyailay niyan a kiyalekaan a langit na poon roo na aden a pekitana a datar o mala a dinis a pekealogan ko lopa a mabibitin so pat a rogo niyan.
Sii ko soled iyan na ndodon so langon o pitibarangan a karam a manga papanok ago manga iila a binatang a pelalakaw ago pemanola.
Na aden a miyaneg iyan a sowara a tig iyan a Ganat ka Pidro. Sombali ka on na kan ka on.
Tig i Pidro a Di ako Kadnan! Da ako den makakan sa apiya antonaa a karam o di na di malolompiyo.
Mitero peroman so sowara a tig iyan a Di ngka mbilangen a karam so linimpiyowan o Allah.
Miyakatelo ai manggolaola na sarta den a minikasoy so dinis sa langit.
Sii ko dii kapamimikirana i Pidro so maana o pangingilain a miyailay niyan na miyakaoma so manga mama a siyogo i Korniliyo ka miyatoon iran so walay i Simon na ndodoo siran ko pintoan.
Miyananalo siran ago miyangingise o ba sii bobolos si Simon a bebetowan sa Pidro.
Pepemasaken pen i Pidro so maana o pangingilain kagiya teroon rekaniyan o Roh a Aden a telo a mama a di reka dii mbabanog.
Panog ka nggagaan na onot ka kiran. Di ka den pendowadowa na saken i somiyogo kiran.
Miyanog si Pidro na pitero iyan ko manga mama a Saken so pepangilobaan iyo. Ino kano sii song?
Somimbag siran a Piyakasong kami sii o Kapitan Korniliyo. Maontol sekaniyan a mama a maaleken ko Allah ago pagaadatan o langon a Yahodi. Iniinsarat on o isa a soti a malaikat a pekisongowan ka niyan kaan ka makasong ko walay niyan kaan iyan maneg so peteroon ka.
Na piyakabolos i Pidro so manga mama na roo niyan siran piyakatorog sangkoto a kagagawii. Kagiya mapita na miyonot kiran si Pidro na miyonot on mambo so ped ko manga magariyari sa Yopa.
Sii ko ikadowa gawii na miyakaoma siran sa Kaisariya na mananayaw siran i Korniliyo a ped iyan so manga tonganay niyan ago manga dadaseg a ginawai niyan a piyamantowan iyan.
Sii den ko kapekasoled i Pidro ko walay na inalaw sekaniyan i Korniliyo na siyododan iyan si Pidro ka simbaan iyan.
Ogaid na biyowat sekaniyan i Pidro a tig iyan a Tindeg ka ka matag ako manosiya.
Na di siran dii mbitiyarai sii ko kapesoled iran ko walay na miyailay i Pidro so madakel a manga taw a malilimod roo.
Na pitero iyan kiran a Katawan iyo a so taw a Yahodi na inisapar o agama niyan so kapakipagepeda iyan ko kena a ba Yahodi o di na apiya so kibentelen iyan on. Ogaid na miyapayag raken o Allah a di patot o ba aken mbilangen so apiya antawaa a di soti o di na pekakaram.
Sabap san na sii ko kiyapakisongowi niyo raken na da ako ndowadowa sa kiyasong aken sii. Na ipagise aken rekano o ino ako niyo pekisongowi?
Somimbag si Korniliyo a Sii ko datar ai a oras a manga alas tris sa magabi sa miyakapat den ai gawii na pepangangarapan ako sii ko walay aken na minitekaw a aden a mama a miyakatindeg ko hadapan ko a ndiditar sa masigay.
Pitero iyan raken a Korniliyo inampon o Allah so kapepangangarapan ka na kiyatanodan iyan so manga galebek ka a kapangalinggagaw.
Na pakisongowi ngka roo sa Yopa si Simon a bebetowan sa Pidro. Roo sekaniyan kakaden ko walay i Simon a pagagalebek sa kobal a mababaling sa kilid a ragat.
So kiyanega ko saya na piyakisongowan ko seka somambot na mapiya so kiyasong ka sii. Imanto na sisii kami langon sii ko hadapan o Allah ka pemakinegen ami so langon a inisogo reka o Kadnan a peteroon ka.
Na mitero si Pidro a tig iyan a Miyakilala ko imanto a mataan den a da a ba peramiramigan o Allah
Ka so taw a maaleken on ago dii nggolaola sa maontol na terimaan iyan a apiya antonaa i bangsa niyan.
Katawan iyo so katero a piyakisampay niyan ko manga taw sa Israil ka piyakalangkap iyan kiran so Mapiya a Totol makapantag ko kalilintad a nggolalan ki Isa Al Masih a aya Kadnan o kalangolangon.
Katawan iyo so manga miyaolaola ko mbalabala sa dalem a Yodiya mipoon ai sa Galili oriyan o kiyapangosiyat i Yahiya ko kasalawat.
Katawan iyo so makapantag ki Isa a Taw sa Nasarit a inidinan o Allah sa Soti a Roh ago kabatowa. Miyagenebeneb sekaniyan ko mbalabala a dii nggolaola sa mapiya ago pepamakapiyaan iyan so langon a pepegesen o Iblis ka mipageepeda iyan so Allah.
Manga saksi kami ko langon a pinggolaola niyan sii ko inged o manga Yahodi ago sii sa Yarosalim. Na biyono iran ko kiyatotoka iran on ko kros.
Ogaid na inoyag bo o Allah sii ko ikatelo gawii na pipero niyan ko manga taw a kiyailaya iran rekaniyan
A kena a ba sii ko langon a taw ka sekami bo a manga saksi a piyamili gowani o Allah. Miyakapagatoang kami ko kiyakan iyan ago kiyainom iyan oriyan o kiyaoyaga on a poon ko miyamatay.
Na siyogo kami niyan sa kapengosiyati ami ko manga taw ago so kapemataani ami sa sekaniyan i initoro o Allah a pekakokom ko manga oyagoyag ago so miyamatay.
Sekaniyan i kiyaseksian o langon o manga nabi ko kiyateroa iran sa So langon a peparatiyaya rekaniyan na kerilaan ko manga dosa iran a nggolalan ko ingaran iyan.
So manga siyogo ago so magariyari sa dalem a Yodiya na miyaneg iran a so kena a ba manga Yahodi na tiyarima iran mambo so katero o Allah.
Na kagiya makakasoy si Pidro sa Yarosalim na diyaway sekaniyan o manga Yahodi a miyamaratiyaya.
Pitero iran a Somiyoled ka ko walay o di tano royod a manga taw a da manga totori na miyakipagatoang ka kiran pen!
Na piyanotol kiran i Pidro so langon a miyanggolaola a ipoon den sa poonan a tig iyan a
Sii ko kapepangangarapan aken roo sa siti a Yopa na datar ako o mitetaginep na miyakailay ako sa pangingilain. Miyailay aken so datar o mala a dinis a pekealogan a poon sa langit a mabibitin so pat a rogo niyan na miniobay raken.
Piyariksa aken so kikatatago on na miyailay aken so manga iila a binatang a pelalakaw ago pemanola ago so manga papanok.
Miyaneg aken a sowara a tig iyan a Tindeg ka Pidro. Sombali ka on na kan ka on.
Pitero aken a Di ako Kadnan! Da ako den makataam sa karam o di na di malolompiyo.
Mitero peroman so sowara a poon sa langit a tig iyan a Di ngka mbilangen a karam so linimpiyowan o Allah.
Miyakatelo ai manggolaola oriyan oto na minikasoy so langon ai sa langit.
Sii den sangkoto a oras na telo kataw a mama a siyogo raken a poon sa Kaisariya na miyakaoma ko walay a gegenekan ko.
So Roh na pitero iyan raken a magonot ako kiran sa da den a kandowadowa. Miyonot raken mambo angkai a nem kataw a magariyari na miyolos kami ko walay i Korniliyo.
Piyanotol iyan rekami so kiyailaya niyan ko malaikat a miyakatindeg ko walay niyan a tig iyan a Pakisongowi ngka sa Yopa si Simon a bebetowan sa Pidro
A petero reka sa manga katero a ron makapenggolalan a kakesabeta reka ago so langon a taw ko walay ngka.
Na kagiya poon ako tero na minitemo kiran so Soti a Roh a datar o kinitemon iyan rektano isako paganay.
Na kiyatademan aken so pitero o Kadnan a tig iyan a Si Yahiya na aya inipanalawat iyan na ig ogaid na aya iselawat rekano na so Soti a Roh.
Na miyakilala aken a so pamemegayan a inibegay kiran o Allah na datar mambo o inibegay niyan rektano ko kiyaparatiyayaa tano ko Kadnan a Isa Al Masih. Kagiya ka maoto na antawaa ako a pekabangen ko Allah?
Kagiya maneg iran ai na da den a ped a kipawal iran ki Pidro na biyantog iran so Allah a tig iran a Apiya so kena a ba manga Yahodi na miyapero kiran o Allah a katalikodi ran ko manga dosa iran kaan iran matarima so kaoyagoyag!
So peman so pepamaratiyaya a miyakambelabelag sabap ko kiyasatroa kiran isako mabono si Istiban na milalalakaw sa taman sa Ponisiya Sipri ago giya Antiyokiya na so bo so manga Yahodi i pepangosiyatan iran.
Ogaid na so ped kiran a manga taw sa Sipri ago Sirini na kagiya makaoma siran sa Antiyokiya na piyangosiyatan iran pen so kena a ba manga Yahodi na piyakalangkap iran kiran so Mapiya a Totol makapantag ko Kadnan a Isa.
Sisii kiran so kapaar o Allah na madakel a miyamaratiyaya ago miyananangoran ko Kadnan.
So totol makapantag sii na minisampay ko Agama sa Yarosalim na piyakasong iran si Barnabas sa Antiyokiya.
Kagiya makaoma sekaniyan roo ago kagiya mailay niyan so kipekelimoon o Allah ko manga taw na miyababaya sekaniyan na piyamando iyan siran langon a pangongonotan siran ko Kadnan sa iklas ko poso ran.
Mapiya a mama si Barnabas a sesenepen a Soti a Roh ago mala i paratiyaya na madakel a manga taw a minioman ko pepamaratiyaya ko Kadnan.
Sa masa oto na somiyong si Barnabas sa Tarso ka pembabanogen iyan si Saolo.
Kagiya matoon iyan si Saolo na inowit iyan sa Antiyokiya. Na sii ko soled o saragon na pepangeped siran ko dii katimotimo o manga magaagama na madakel a taw a piyamangendao iran. Sii sa Antiyokiya na ron so paganay a kiyabetowi ko manga peparatiyaya sa manga Kristiyano.
Sii sangkoto a masa na aden a mana nabi a miyamanong sa Antiyokiya a poon sa Yarosalim.
Tominindeg so isa kiran a aya ngaran iyan na si Agabo na nggolalan ko Roh na inalamat iyan a magaan den mitalingoma so mala a taon sa dalem a doniya.
Na miyapamikir o pepamaratiyaya roo sa Antiyokiya a imbegay o oman i isa kiran so kegaga niyan a pirak a itebang ko magariyari a kibabaling sa Yodiya.
Sa masa oto na pipoonan o Dato Hirod a kapesetroa niyan ko ped ko magaagama.
Piyakibono iyan a pedang si Santiyago a pagari i Yahiya.
Kagiya mailay niyan a inikasoat ai o manga Yahodi na taros a piyakidakep iyan si Pidro. Kapapantagan oto so Pista ko Kakan sa Paan a da a Tapay ron.
Kagiya pakidakep iyan si Pidro na kiyalaboso niyan ago piyakinggordiyaan iyan ko pat lompok a sondaro a pepat kataw oman i salompok. Aya takdir i Hirod na so kasomariyaa niyan on ko kamamasaan o manga taw amay ka mapopos so Paska.
Sii ko kakakalaboso i Pidro na so manga magaagama na pepamagiklas siran mangangarapan ko Allah para ki Pidro.
Sii ko kagagawii a magaan sekaniyan den mawit i Hirod ko dii kokoman na totorogen si Pidro a pageeletan o dowa kataw a sondaro. Papatongen sekaniyan a dowa a rantay na aden pen a nggogordiya on ko pintoan o kalaboso.
Minitekaw den a kiyapakagemaw roo o malaikat o Kadnan na aden a sindaw a lominiwanag ko kalaboso. Kiyokog o malaikat a waga i Pidro na piyokaw niyan a tig iyan a Mbowat ka nggagaan! Na sarta a miyanga popokas so manga rantay ko lima niyan.
Na pitero on o malaikat a Sembitan ka ago telompa ka. Na pinggolaola ini i Pidro na pitero pen o malaikat a Mbengkala ka na pegonot ka raken.
Miyonot on si Pidro lomiyo sa kalaboso ogaid na di niyan katatanodan i ba benar so dii nggolaolaan o malaikat ka aya katao niyan on na miyakailay sekaniyan sa pangingilain.
Kagiya kasagadan iran so paganay a gordiya ago so ikadowa na miyaoma iran so pintoan a potaw a isong sa siti. So pintoan na baden kiyalekaan na lominiyo siran ago tomiyaros lomalakaw ko isaisa a lalan na sakotika a inawaan o malaikat si Pidro.
Kagiya makatanod si Pidro na tig iyan a Imanto na katawan aken a mataan den a siyogo raken o Kadnan so malaikat iyan na siyabet ako niyan ko kapaar i Hirod ago so langon a kebayaan raken nggolaola o manga Yahodi.
Kagiya saboten i Pidro so tito a miyasowasowa iyan na somiyong sekaniyan ko walay i Mariyam a ina i Yahiya a bebetowan sa Marko. Madakel a taw a matitimo roo a pepangangarapan.
Miyanonotok si Pidro ko pintoan sa liyo na somiyong on so babay a talasogoay a meleka on a aya ngaran iyan na si Roda.
Miyakilala niyan so lagam i Pidro na tanto sekaniyan a miyababaya. Na minggagaan sekaniyan komasoy sa soled a walay a da niyan kalekai so pintoan na piyakitokawan iyan kiran a tomitindeg si Pidro sa liyo.
Pitero iran on a Pembetengen ka! Ogaid na piyakaibetibet iyan a benar so di niyan dii teroon na inisembag iran a Giyoto nda so malaikat iyan.
Ogaid na itataros den i Pidro a kapepanonotok iyan ko pintoan na kagiya lekaan iran na miyailay iran sekaniyan na miyamemesa siran.
Initiniyas i Pidro ko lima niyan a rerenek siran na piyanotol iyan kiran o andamanaya i kiyapakaliyowa rekaniyan o Kadnan sa kalaboso. Tig iyan pen a Teroa niyo ai ki Santiyago ago so magariyari. Oriyan iyan na miyawa sekaniyan roo na somiyong ko salakaw a darpa.
Kagiya mapita na tanto a miyagorigaw so manga sondaro ka di iran katawan o antonaa i miyasowasowa i Pidro.
Piyakimbabanog sekaniyan i Hirod ogaid na da iran den matoon. Giyoto a piyangingisean iyan so manga gordiya na inisogo iyan a pemonoon siran. Oriyan oto na somiyong si Hirod sa Kaisariya a poon sa Yodiya na tomiyareg roo sa malo miyatey.
Tanto a kiyararangitan i Hirod so manga taw sa Tiro ago sa Sidon. Sabap sii na somiyong siran ki Hirod ka pengangapinan iran sekaniyan ko kalilintad ka so inged iran na sii pepakakowa sa manga pangenengken iran ko inged a ndadatoan i Hirod.. Miningginawai iran si Blasto a so komikibir ko walay i Hirod na inogopan iyan siran.
Sii ko miyatendo a gawii na pinditar i Hirod so nditaren a dato na miyontod ko korsi iyan na mitero sa manga lalag iyan sii ko kamamasaan o madakel a taw.
Na milalalis siran a tig iran a Kena a ba taw so dii tero ka tohan!
Sarta den a siniksa si Hirod o malaikat o Kadnan ka da niyan bantoga so Allah na inoled sekaniyan ago miyatay.
Midadayon den a kapepakalangkap o katero o Allah.
Sii ko Agama sa Antiyokiya na aden a manga nabi ago manga goro a si Barnabas si Simiyon a bebetowan sa Nigro si Losiyo a taw sa Sirini si Manain a ginawai i Gobirnador Hirod isako maito siran pen ago si Saolo.
Miyakaisa a gawii ko kapesimba iran ko Kadnan ago di siran dii powasa na pitero o Soti a Roh a Senggain iyo si Barnabas ago si Saolo para ko galebek a initawag aken kiran.
Na mipowasa siran ago miyangangarapan na inipanapenet iran a manga lima iran ki Barnabas ago si Saolo na piyakalalakaw iran.
Kagiya siyogo siran o Soti a Roh na somiyong si Barnabas ago si Saolo sa Silosiya na poon roo na milayalayag siran sa polo a Sipri.
Kagiya makaoma siran sa Salamis na piyakalangkap iran so katero o Allah sii ko manga sinagoga o manga Yahodi. Ped iran si Yahiya Marko a salinggogopa iran.
Ineneb iran so dalem angkoto a polo taman sa Papos na roo iran miyatoon so sakataw a mama a salamangkiro a bebetowan sa Barisa a Yahodi a dii magomanta sa nabi.
Ginawai sekaniyan i Sirgiyo Paolo a so gobirnador ko inged a baraistihad a mama. Na piyakisongowan o gobirnador si Barnabas ago si Saolo ka kebayaan iyan mamakineg so katero o Allah.
Ogaid na siyopak siran angkoto a salamangkiro a si Alimas  ka tipengan iyan somapar so gobirnador sa kaperatiyaya niyan.
Na si Saolo a bebetowan mambo sa Paolo a sesenepen a Soti a Roh na tintengan iyan so salamangkiro na pitero iyan a
Wata ka o Iblis! Ridoay ka o langon a ontol! Mapepeno ka o langon o pitibarangan a kapamagakal ago kapamokeg! Ba ngka di kegeneki a kapembekoga ngka ko matito a lalan ko Kadnan?
Ndanegen ka imanto o Kadnan na kebota ka a di ka den pekailay sa kaliwanag o alongan sa mabolobolo. Na sakotika den a kiyatomparakan sekaniyan sa lekep ago maliboteng na miyagenebeneb sekaniyan a pepamangni sa makaagak on.
Kagiya mailay o gobirnador so miyanggolaola na miyaratiyaya sekaniyan ka tanto a miyamemesa ko ndao makapantag ko Kadnan.
Milayalayag si Paolo ago so manga ped iyan a poon sa Papos na miyakaoma siran sa Pirga sii sa Pampiliya. Ogaid na si Yahiya Marko na milag kiran roo ka komiyasoy sa Yarosalim.
Poon sa Pirga na somiyong siran sa Antiyokiya sii sa Pisidiya. Sii ko Gawii a Idedeke na somiyoled siran ko sinagoga na miyontod roo.
Oriyan o kiyabatiyaa ko sabagi ko Kitab o Mosa ago so Sorat o manga nabi na piyakisongowan siran o manga olowan ko sinagoga a tig iran a Manga pagari ami o aden a manga lalag iyo a ipengosiyat sangkai a manga taw na teroa niyo.
Tominindeg si Paolo na pitiniyasan iyan siran ko lima niyan a tig iyan a Manga taw sa Israil ago so ped a manga taw a pepamanimba ko Allah na pamakinega ko niyo!
So Tohan o manga taw sa Israil na pinili iyan so manga apo tano na piyakala iyan so kiyababadan kiran sii ko kababaling iran a manga mananangga sa inged a Misir. Oriyan oto na piyakaliyo niyan siran on bo a nggolalan ko mala a kapaar iyan.
Sii ko baanda miyakapat polo ragon na pisebaran iyan siran roo ko mitataog a kaden
Na bininasa niyan so pito a manga nasiyon sii sa Kanaan na inibegay niyan so lopa iran ko manga pagtaw niyan a mapekewali iran.
Langon taman ai na baanda miyakapat gatos ago lima polo ragon a kiyapakasagad iyan. Kagiya maipos oto na bigan iyan siran sa manga pangongokom taman ko masa o Nabi Samowil.
Na kagiya mamangni siran sa dato na inibegay kiran o Allah si Saolo a wata i Kis a ped ko mbatabataa a Baniyamin na miyakandato sekaniyan sa miyakapat polo ragon.
Kagiya kowaan sekaniyan o Allah sa kadato na piyakandato iyan kiran si Daod. Giyai i pitero o Allah makapantag rekaniyan Miyailay aken a si Daod a wata i Yasay na mama a ikasosoat aken ka penggolaolaan iyan so langon o kabaya aken.
Na so isa a kiyababadan ki Daod a si Isa na miyabaloy o Allah a Pepanabet ko manga taw sa Israil a so den so initopa niyan.
Sa da sii pen kasong i Isa na inipangosiyat i Yahiya ko langon a taw sa Israil a paliyogat a talikodan iran so manga dosa iran ago makisalawat.
Kagiya magaan den mapasad i Yahiya so galebek iyan na pitero iyan ko manga taw a Antawaa ko sa kapipikira niyo ron? Kena a ba saken i penayaon iyo ka pekatalondog sekaniyan raken na apiya so gakot o tinilas iyan na kena a ba ako mapapatot a pemboka on.
Roo sa Ikoniyo na somiyoled si Paolo ago si Barnabas ko sinagoga o manga Yahodi ka aya iran adat na sabap ko kiyapangosiyat iran na madakel a manga Yahodi ago kena a ba manga Yahodi a miyamaratiyaya.
Ogaid na so manga Yahodi a da pamaratiyaya na piyangondoy iran so kena a ba manga Yahodi kaan iran ikagowad so manga magariyari.
Na malo miyatey a kiyatareg roo i Paolo ago si Barnabas. Da den a kalek iran ko kipepangosiyaten iran ko makapantag ko Kadnan. Na di niyan dii pemataan so katero makapantag ko limo iyan a nggolalan ko kapembegi niyan kiran sa kabatowa sa kanggolaola sa manga nanao ago manga piyakamemesa.
Ogaid na miyakambagiay so madakel a taw sangkoto a siti ka so manga ped na miyampil ko manga Yahodi na so ped na sii ko manga siyogo.
Na so kena a ba manga Yahodi a ped iran so manga Yahodi a rakes o manga olowan iran na pikediyat iran a kapemabai ran ko manga siyogo ka perobakan iran a ator.
Ogaid na kiyatokawan ai o manga siyogo na miyagapas siran roo sa Listra ago sa Dirbi a manga siti sa Likaoniya ago sii ko midadair on a manga inged
Na roo iran piyakalangkap so Mapiya a Totol.
Roo sa Listra na ana sakataw a mama a mapaparalais so manga ai niyan. Malelepo a poon ko kinimbawataan on na da den makalalakaw.
Pepamakinegen iyan so dii teroon i Paolo na miyasipat i Paolo a aden a paratiyaya niyan sa kapakabagera rekaniyan. Na tintengan sekaniyan i Paolo
Na pitero iyan sa matanog a Tindeg ka! Na tominikeras tomindeg so mama na mipoon lomalakaw.
Kagiya mailay o madakel a taw so pinggolaola i Paolo na milalalis siran a dii tetaro ko basa a Likaoniya sa Miyanog rektano so manga tohan a mbabaropa sa manosiya!
Bitowan iran si Barnabas sa Siyos na si Paolo na bitowan iran sa Hirmis ka sekaniyan i dii tero.
So imam ki Siyos a so timplo niyan na sii ko liyo o siti na miyawid sa manga sapi ago manga salay a obarobar sii ko gimowa o siti ka sekaniyan ago so madakel a taw na kabaya iran a isepaat iran ai a manga korban sii ko manga siyogo.
Kagiya katokawan ai i Barnabas ago si Paolo na kinisi iran so manga nditaren iran na somiyong siran nggagaan ko look o madakel a taw na inipelalis iyan a
Hey manga taw ino niyo ai penggolaolaa? Matag kami manosiya a datar iyo. Somiyong kami sii ka pekalangkapen ami rekano so Mapiya a Totol kaan iyo katalikodi angkai a da a bali niyan a manga barahala kaan kano makasangor ko oyagoyag a Tohan a miyaden ko langit so lopa so ragat ago so langon a matatago on.
Sii ko miyanga iipos a masa na pipero niyan ko langon a nasiyon so kapekedega iran ko rek iran a manga lalan.
Ogaid na sii ko langon a manga masa na lalayon iyan peseksian a ginawa niyan a nggolalan ko di niyan dii kanggolaola sa mapiya ka pembegan kano niyan sa oran a poon sa langit ago so maperagon iyo sii ko osto a mosim. Pembegan kano niyan sa mitataralo a pangenengken ago pepakapiyaan iyan a ginawa niyo.
Na apiya pen ai pitero o manga siyogo na kiyaregenan siran sa kiyarena iran ko kasepaati kiran o manga taw .
Na aden a manga Yahodi a miyamakaoma roo a poon sa Antiyokiya ago giya Ikoniya na miyapakaampil iran so madakel a taw na riyobakan iran a ator si Paolo. Tiyoyok iran ko liyo o siti ka aya katao iran on na miyatay den.
Ogaid na kagiya lilibeten si Paolo o pepamaratiyaya na mimbowat sekaniyan na komiyasoy sa siti. Kagiya talondog a gawii na somiyong sekaniyan ago si Barnabas sa Dirbi.
Na piyakalangkap iran so Mapiya a Totol sangkoto a siti na madakel a miyapakasokbat iran ko Kadnan. Oriyan oto na komiyasoy siran sa Listra sa Ikoniyo ago sa Antiyokiya sii sa Pisidiya.
Piyakabager iran so pepamaratiyaya na inoyatan iran sa itataros iran so paratiyaya iran. Pitero iran a Disomala a makasagad tano sa madakel a manga karomasayan ko kasoled tano ko Ndatoan o Allah.
Sii ko oman i Agama na tomiyoro on si Paolo ago si Barnabas sa manga pelokelokesen na sii ko di ran dii kapangangarapan ago dii kapopowasa na inisana iran siran ko Kadnan a sasarigan iran.
Kagiya makaokit siran sa Pisidiya na miyakaoma siran sa Pampiliya
Na kagiya makapangosiyat siran roo sa Pirga na tomiyaros siran sa Ataliya.
Roo na miyagda siran sa kapal na komiyasoy sa Antiyokiya a roo siran minisarig gowani ko limo o Allah para ko galebek a miyapasad iran den.
Kagiya makaoma siran sa Antiyokiya na tinimo iran so magaagama na piyanotol iran kiran so langon a pinggolaola o Allah a nggolalan kiran ago so kiyaperowa niyan ko kena a ba manga Yahodi sa kapakaparatiyaya iran.
Sa masa oto na aden a manga taw a miyamakaoma sa Antiyokiya a poon sa Yodiya na miyangendao siran ko manga magariyari a tig iran a Di kano kesabet o di kano manga totori a aya kaketoman o taritib a initenan o Mosa.
Si Paolo ago si Barnabas na da iran ayoni so ipepangendao iran na tanto siran a miyakipepawala sangkoto a manga taw. Sabap sii na initoro si Paolo ago si Barnabas ago so ped a pepamaratiyaya sa kasong iran sa Yarosalim kaan siran makimbitiyarai ko manga siyogo ago so manga pelokelokesen makapantag sii.
Na piyakalalakaw siran o magaagama na miyokit siran sa Ponisiya ago sa Samariya a pepanotolen iran so kiyatetaklid o kena a ba manga Yahodi na tanto ini a inikababaya o langon a magariyari.
Kagiya makaoma siran sa Yarosalim na tiyarima siran o Agama a rakes o manga siyogo ago manga pelokelokesen na piyanotol kiran i Paolo ago si Barnabas so langon a pinggolaola o Allah a nggolalan kiran.
Ogaid na ndodoo so ped ko opakat o manga Parisi a miyamaratiyaya na tominindeg siran a tig iran a Paliyogat ko kena a ba manga Yahodi a toriin siran ago pekitoman kiran so Kitab o Mosa.
Na mitimo so manga siyogo ago so manga pelokelokesen ka pemasakan iran angkai a betad.
Kagiya matey a di ran dii kandadaowai na tominindeg si Pidro a tig iyan a Manga pagari ko katawan iyo a pinili ako gowani o Allah a poon rekano kaan aken matero so Mapiya a Totol ko kena a ba manga Yahodi kaan iran mapamakineg ago an siran makaparatiyaya.
Na so Allah a matao ko matatago ko poso o manga taw na pimataanan iyan a tiyarima iyan siran a nggolalan ko kiyabegi niyan kiran ko Soti a Roh a datar o kiyabegi niyan rektano.
Na da tano niyan pakambidabidaa ago siran ka liyompiyowan iyan so manga poso iran sabap ko paratiyaya iran.
Kagiya ka maoto na ino niyo petepengi so Allah ko kapakiposain iyo ko pepamaratiyaya ko awid a di kekena o manga apo tano ago sektano?
Kena ini a ba mapiya ka peparatiyayaan tano a miyasabet tano a nggolalan ko limo o Kadnan a Isa a datar iran bo mambo.
Oriyan oto na romerenek so langon a malilimod ko kapepamakinega iran ki Barnabas ago si Paolo a pepanotolen iran so langon a manga nanao ago piyakamemesa a pinggolaola o Allah a nggolalan kiran sii ko kena a ba manga Yahodi.
Kagiya makapasad siran tero na mitero mambo si Santiyago a tig iyan a
Manga pagari ko pamakinega ko niyo. Piyagosay rektano imanto i Simon so miyaona a kinibentelen o Allah ko kena a ba manga Yahodi sa kakowaa niyan kiran ko rek iyan a manga pagtaw.
Na piyagayonayonan ai o manga katero o manga nabi ka aya inisorat iran na
Amay ka mapasad ai na kesoy ako bo a tig o Kadnan na mbangonen aken peroman so babalingan o Daod a miyageba. So kiyabinasaan on na mbangonen aken peroman na pekaasalen aken
Kaan makambabanog ko Kadnan so ped a manga taw ago so langon a kena a ba manga Yahodi a piyanawag aken a mabaloy a rek aken.
Giyai i pitero o Kadnan a aya miyakapayag sangkai a manga nganin isako miyanga oona a gawii.
Na tig pen i Santiyago a Aya pamikiran ko na di tano pekareregenan so kena a ba manga Yahodi a pepamanangor ko Allah.
Ka ba tano siran den sorati sa di siran pekan ko karam a pangenengken a inisapaat ko manga barahala ago di siran pesebo ago di siran ken sa apiya antonaa ayam a miyapekel o di na so rogo.
Ka so manga sogoan o Mosa na tanto a miyatey a kipepangosiyaten on sii ko oman i inged ka oman Gawii a Idedeke na pembatiyaan sii ko manga sinagoga.
Kagiya maneg iran ai na so manga siyogo so manga pelokelokesen ago so langon a magaagama na miyagayonayon siran sa kapamili iran sa manga mama a sisii kiran a pekasongen iran roo sa Antiyokiya a magonot ki Paolo ago si Barnabas. Na pinili iran si Yodas a bebetowan sa Barsabas ago si Silas a manga mama a tanto a pagaadatan o magariyari.
Piyakiawidan iran kiran angkai a sorat Alamat sorat ako o manga pagari niyo a manga siyogo ago manga pelokelokesen makaoma ko manga magariyari a kena a ba manga Yahodi a kibabaling sa Antiyokiya Siriya ago sa Silisiya.
Kiyatokawan ami a aden a manga taw a lomiyalakaw a poon rekami a miyamakasamok rekano ka miyaribogar kano iran a nggolalan ko manga katero iran ogaid na da ami siran sogoa.
Sabap san na milimod kami ago miyagayonayon so kalangolangon sa kapemili ami sa manga mama a pekasongen ami san rekano a magonot siran ko pekebabayaan tano a pagari tano a si Barnabas ago si Saolo
A so manga mama a inisarakan iran a ginawa iran sabap ko Kadnan tano a Isa Al Masih.
Sabap sii na pekasongen ami rekano san si Yodas ago si Silas na mapetero iran rekano so datar o inipakawit ami sii a sorat.
So Soti a Roh ago sekami na miyagayonayon sa da a ba ami rekano pekiawidan a rowar sangkai a ipapaliyogat a giyai
Tomiyaros lomalakaw si Paolo roo sa Dirbi ago sii sa Listra. Aden a peparatiyaya roo a bebetowan sa Timotiyo. So ina iyan na Yahodi a peparatiyaya mambo ogaid na so ama iyan na Grigo.
Pepodin si Timotiyo o langon a magariyari roo sa Listra ago sii sa Ikoniyo.
Kabaya i Paolo a mapakaonot iyan si Timotiyo ko kapelalakaw niyan. Sabap roo na tiyori iyan sabap ko manga Yahodi a kibabaling sangkoto a manga inged ka katawan iran langon a Grigo so ama iyan.
Sii ko kapepegokit iran ko manga inged na piyalad iran ko pepamaratiyaya so manga kokoman a piyagayonayonan o manga siyogo ago manga pelokelokesen sa Yarosalim a paliyogat a tomanen iran.
Na miyapakabager so paratiyaya o manga magaagama na gawii gawii den na pekeomanan so kadakel iran.
Oiyan iyan na kitas i Paolo ago so manga ped iyan a inged a Prigiya ago Galasiya ka kagiya siyaparan siran o Soti a Roh sa o ba iran pakitokawi so katero o Allah roo sa probinsiya a Asiya.
Kagiya makaoma siran ko temanaan a Misiya na tipengan iran a kasoled iran sa Bitiniya ogaid na da ini perowa o Roh i Isa.
Sabap roo na kitas iran baden a Misiya na tomiyaros siran lomalakaw taman sa Trowas.
Sii sangkoto a kagagawii na nggolalan ko pangingilain na miyakailay si Paolo sa taw sa Masidoniya a tomitindeg ko obay niyan a pegakolen iyan on a Song ka sii sa Masidoniya na ogopi kami ngka.
So den so kiyailaya i Paolo ko pangingilain na mitiyagar kami sa kasong ami sa Masidoniya ka miyatangked sa ginawa mi a so Allah i tomiyawag rekami sa kapekalangkapa mi ko Mapiya a Totol ko manga taw roo.
Giyanatan ami a Troas a mageeda kami sa kapal na miyamantek kami lomayag sa Samotrasiya na sii ko talondog a gawii na tomiyaros kami sa Niyapolis.
Poon roo na lomiyalakaw kami sa Pilipos a maoona a siti sangkoto a sabaad sa Masidoniya a masasakop pen ai a Roma. Na miyamakapira gawii a kiyatareg ami sangkoto a siti.
Kagiya raoten so Gawii a Idedeke na lominiyo kami sa siti na somiyong kami ko kilid a lawasaig ka pipikiren ami a ron so darpa a dii sembayangan o manga Yahodi. Miyontod kami roo na miyakimbitiyarai kami ko manga babay a di roo dii timotimo.
So isa kiran a miyamakineg rekami na si Lidiya a taw sa Tiyatira a dii ndagang sa manga dinis a maloto a mariga. Pesimba sekaniyan ko Allah na likaan o Kadnan so poso iyan sa katarimaa niyan ko dii teroon i Paolo.
Na siyalawatan sekaniyan ago so langon o pamiliya niyan. Oriyan iyan na biyantowan kami niyan a tig iyan a O ibibiling ako niyo a tito a peparatiyaya ko Kadnan na sii kano bolos ko walay aken. Na piyagayokan kami niyan.
Miyakaisa gawii sii ko kapesong kami ko darpa a dii sembayangan na biyalak kami o babay a oripen a sosookan a saitan a makaperimar. Mapepakakowarta niyan sa mala so manga kadnan iyan ko di niyan dii kaperimar.
Tiyondog iyan si Paolo ago sekami a di niyan dii pelalis a Giyangkai a manga mama na manga oripen o Lebi a Maporo a Tohan na pepakalangkapen iran rekano so okit a kakesabet.
Gawii gawii den a di niyan sii dii kanggolaolaa taman sa inotegan on si Paolo na siyangoran iyan so babay a tig iyan ko saitan a Sogoon ko seka sii ko ingaran i Isa Al Masih liyo ka ko lawas iyan! Na sarta den a lominiyo ron so saitan.
Kagiya katokawan o manga kadnan o babay a miyada den so okit iran ko kapepekakowarta iran na diyakep iran si Paolo ago si Silas na pitonda iran ko manga olowan sa monisipiyo.
Sii ko kiyapakadarpa iran ko manga pangongokom a manga Iromanen na tig o manga kadnan o babay a Giyangkai a manga mama na Yahodi na di ran dii semoken so siti tano.
Ipepangendao iran sii rektano a manga Iromanen so manga taritib a di sak i ba tano tarimaa aya pen o ba tano tomana.
Miyangeped so madakel a taw ko kapepamabai ki Paolo ago si Silas na so manga olowan na giyander iran on komisi so manga nditaren i Paolo ago si Silas na inisogo iran a pemadasan siran.
Oriyan o kiyapamadasi kiran sa madakel a manga lepad na kiyalaboso siran na inisogo ko komikibir ko kalaboso a piyapiyai niyan siran nggordiya.
Sabap sangkai a inisogo on na tiyago iyan siran ko maloloolook o kalaboso na giyompis iyan pen a manga ai iran ko patonga a kayo.
Kagiya magaan den kelookan a gawii na pepangangarapan si Paolo ago si Silas ago pepagidaida siran sa podi ko Allah na pepamakinegen siran o ped a kikakalaboson.
Na tekaw den a milinog sa mabager na tanto a miyakokog so kalaboso taman den ko kaoonayan on. Sarta a piyangalelekaan so langon a manga pintoan na miyanga popokas so manga rantay ko langon a kikakalaboson.
Miyakanaw so komikibir ko kalaboso na kagiya mailay niyan a piyangalelekaan so manga pintoan o kalaboso na binindas iyan so pedang iyan ka pegeget ka aya katao niyan on na miyamakapalagoy so langon a manga kalaboso.
Ogaid na liyalis sekaniyan i Paolo sa matanog a tig iyan a Di ngka sekita a ginawa ngka! Sisii kami langon!
Na miyangni so komikibir sa witan sa solo na somiyoled nggagaan ki Paolo ago si Silas na somiyodiyod kiran a tatabaden sa kalek.
Piyakaliyo niyan siran na iniise iyan a Sir antonaa i paliyogat a penggolaolaan ko kaan ako masabet?
Somimbag siran a Paratiyayaa ngka so Kadnan a Isa na kesabet ka taman ko pamiliya ngka.
Na piyakitokawan iran so katero o Allah ko komikibir ago so langon a taw ko walay niyan.
Na sii den sangkoto a oras ko kagagawii na piyakaonot siran o komikibir na piyangonaban iyan so manga pali iran na taros a siyalawatan sekaniyan ago so langon o pamiliya niyan.
Piyakabolos iyan si Paolo ago si Silas ko walay niyan na piyagana niyan siran sa pangenengken. Tanto sekaniyan a miyababaya ago so langon a taw ko walay niyan ka kagiya miyaratiyaya siran den ko Allah.
Kagiya mapita na so manga pangongokom a Iromanen na piyakasong iran so manga sondaro ko kalaboso a tig iran a Pakaliyowa ngka ngkoto a manga mama.
Na pitero o komikibir ki Paolo a Inisogo o manga pangongokom a pekaliyon ko sekano. Na liyo kano ka pekalalakaw kano den sa da a ba rekano pekasamok.
Ogaid na pitero i Paolo ko manga sondaro a Manga Iromanen kami na piyakipamadasan kami iran ko kamamasaan o manga taw apiya pen da a sala ami na kiyalaboso kami ran pen. Na pegmaan iran bes a kapekaliyowa iran rekami imanto? Di anan kepakay! Disomala a siran den i song sii na aya rekami makaliyo.
Iniripot ai o manga sondaro ko manga pangongokom na kagiya maneg iran a Iromanen si Paolo ago si Silas na miyanga alek siran.
Na somiyong siran roo na piyangangapinan iran siran. Piyakaliyo iran siran sa kalaboso na inakol iran a awa siran ko siti.
Kagiya makaliyo si Paolo ago si Silas ko kalaboso na somiyong siran ko walay i Lidiya. Roo iran minikeilaya so magariyari na kagiya mapamando iran siran na gomiyanat den si Paolo ago si Silas.
Miyokit siran sa Ampipolis ago sii sa Apoloniya na miyakaoma siran sa Tisalonika na aden a sinagoga roo o manga Yahodi.
Datar bo o adat i Paolo na somiyoled sekaniyan on na sii ko miyakatelo Gawii a Idedeke na miyakindadaowai kiran makapantag ko Kitab.
Piyagosay niyan kiran so maana niyan ago inipemataan iyan kiran a so Al Masih na disomala a kerasay ago pagoyagen a poon ko miyamatay. Pitero iyan a Giyangkai a Isa a pepakitokawan ko rekano na so Al Masih.
Na miyamaratiyaya so ped ko manga Yahodi na miyangeped siran ki Paolo ago si Silas a rakes o miyakadakedakel a baraamal a manga Grigo ago madakel a barabangensa a manga babay.
Ogaid na miyasiig so manga Yahodi na piyakaonot iran so manga sasamok a mama a domadangongol ko padian na madakel a manga taw a piyanimo iran na piyangondoy iran so dalem a siti. Siyondolan iran so walay i Yason ka pepangilobaan iran si Paolo ago si Silas kaan iran mapakaadap ko kalilimodan ko taw.
Kagiya da iran matoon na pitonda iran si Yason ago so ped ko magariyari sii ko manga olowan ko siti. Milalalis siran a Giyangkai a manga mama a dii sesamok ko langon a taw ko mbalabala na miyakaoma sii
Na piyakabolos siran i Yason sa walay niyan. Pepekasogok siran langon ko manga kokoman o Solotan sa Roma a di ran dii teroon a aden kon a salakaw a dato a bebetowan sa Isa.
Na rinibogar iran so pamikiran o madakel a taw ago so manga olowan a di sii dii mamakineg.
Na piyakapiyansa iran si Yason ago so manga ped iyan na piyakalalakaw iran siran.
Kagiya magagawii na si Paolo ago si Silas na piyakasong o manga magariyari roo sa Biriya na kagiya makaoma siran roo na somiyong siran ko sinagoga o manga Yahodi.
So manga taw roo na manga aayon a di so manga taw sa Tisalonika. Tanto siran a kasosomayodan ko di ran dii kapamakinega ko katero o Allah na gawii gawii den na pepaganadan iran so Kitab kaan iran mapariksa o tito a benar so dii teroon i Paolo.
Na madakel kiran a miyamaratiyaya a rakes o madakel a barabangensa a manga babay ago manga mama a Grigo.
Ogaid na kagiya katokawan o manga Yahodi sa Tisalonika a ndodoo si Paolo sa Biriya a pepakalangkapen iyan roo mambo so katero o Allah na miyamanong siran roo na madakel a manga taw a piyangondoy iran kaan siran makasesamok.
Magaan so magaan na piyakalalakaw o magariyari si Paolo sii ko kilid a ragat ogaid na mitelimbagak si Silas ago si Timotiyo sa Biriya.
Siran oto a domiyolog ki Paolo na miyonot siran on taman sa Atinas. Oriyan oto na komiyasoy siran sa Biriya a initoma kiran i Paolo a pekasonoon iran si Silas ago si Timotiyo sa magaan.
Sii ko kapenayawa kiran i Paolo roo sa Atinas na tanto a miyasosa so pamikiran iyan ko kiyailaya niyan ko madakel a manga barahala sangkoto a siti.
Sabap roo na sii ko sinagoga na di sekaniyan dii makindadaowai ko manga Yahodi ago so kena a ba manga Yahodi a maaleken ko Allah ago sii ko padian sa oman gawii ko manga taw a miyasalak a kapegokit iran roo.
Aden a manga alim ko kepit o manga Ipikoriyano ago so kepit o manga Istowiko a miyakindaowai mambo ki Paolo. So ped kiran na tig iran a Antonaa i kebayaan tero angkai a inoranti a berak? Na tig o ped a Datar o ba niyan dii teroa so makapantag ko salakaw a manga tohan. Pitero iran ai ka kagiya pepakitokawan kiran i Paolo so makapantag ki Isa ago so kakeoyag o miyamatay.
Piyakaonot iran si Paolo na inowit iran ko kalilimod o manga alim a bebetowan sa Ariyopago. Pitero iran on a Ba di kepakay a kapakitokawi ngka rekami angkai a bago a ndao a di ngka dii teroon?
So ped ko pepamakinegen ami a manga katero o ka na ipepememesa mi na kabaya ami a kasabotan ami i maana niyan.
Ka so langon a magiinged sa Atinas ago so manga mananangga roo na kabaya iran a lalayon siran peketembang ko di ran dii kapakimbibitiyarai ago kapemamakinega ko bago a manga ndao.
Na tominindeg si Paolo ko hadapan iran sa Ariyopago na tig iyan a Manga taw sa Atinas miyailay aken a tanto kano a manga baraamal.
Ka sii ko di aken dii kapagenebeneb sangkai a siti niyo na miyanga iilay aken so manga darpa a pesimbaan iyo. Na miyaoma aken so isa a aparan a aya isosorat on na Para ko tohan a di tano katawan. Na giyangkanan a pesimbaan iyo a di niyo katawan na giyanan i pekitokawan ko rekano.
So Tohan a miyaden ko doniya ago so langon taman a matatago on na aya Kadnan ko langit ago so lopa na kena a ba komakaden ko manga timplo a pimbaalan o manga taw.
Di sekaniyan den pekitabang ko manga manosiya ka da den a kailangan iyan. Ka sekaniyan i pepamegay sa kaoyagoyag ago so napas ago so langon taman ko langon a inaden iyan.
Biyabad iyan so langon a pisosonan a manosiya a poon ko sakataw a mama na piyakapaginged iyan siran ko pirowarowangan o doniya. Andang den a kiyatendoa niyan ko manga mosim a kapekala iran ago so manga temanaan o manga darpa a kebalingan iran.
Pinggolaola niyan ai kaan sekaniyan mambabanog o manga taw ka o ba iran matoon ko kapepangapapa iran on. Ogaid na kena a ba sekaniyan mawatan ko oman i isa rektano
Ka pekesabapan sekaniyan ko kaooyagoyag tano ago so kapekekeokaog tano ago so kapapantagi rektano. Datar ai mambo a miyatero o ped ko dii ndarangen sii rekano a tig iran a Sektano mambo na pindariday niyan.
Na kagiya manga wata tano o Tohan na o ba tano pipikira i ba so ginawa niyan na datar o pimbaalan a bolawan o di na pirak o di na ator a pipandayan ago inokiran o manga papasang a taw.
Gowani na baden piyagilay o Tohan so datar ai a dii nggolaolaan o da a sowa iyan a manga taw ogaid na imanto na di niyan dii teroon ko langon a taw ko mbalabala a talikodi ran so manga dosa iran.
Ka tindo iyan so gawii a kapengokoma niyan ko langon a taw sa doniya ko kaoontol iyan a nggolalan ko miyapili iyan a mama. Na inipemataan iyan ai ko langon a taw ko kiyaoyaga niyan on a poon ko miyamatay.
Kagiya maneg iran so kiyaaloya i Paolo ko kiyaoyag o miyamatay na miyagongatongat on so ped kiran. Na tig o manga ped a Kebayaan ami mamakineg peroman so peteroon ka makapantag sii.
Oriyan oto na inawaan i Paolo so kalilimodan kiran.
Kagiya mapasad ai na giyanatan i Paolo a Atinas na somiyong sa Korinto.
Minitoona iyan roo si Akowilo a Yahodi a inimbawata sa Pontos. Gopen miyakaoma ago so karoma niyan a si Prisila a poon sa Italiya sabap ko inisogo o Solotan Klaodiyo a pekaawaan so langon a Yahodi sa Roma. Inibentel siran i Paolo
Na kagiya ndatar so ipekeoyag iran a so kapangembaal sa tolda na sii kiran komiyaden si Paolo ago miyangeped kiran ko dii kanggalebek.
Oman Gawii a Idedeke na di sekaniyan dii makindadaowai sii ko sinagoga kaan iyan kaayoki so manga Yahodi ago so manga Grigo.
Oriyan o kiyapakaoma i Silas ago si Timotiyo a poon sa Masidoniya na lalayon matetembang si Paolo ko di niyan dii kapangosiyat a di niyan dii mipemataan ko manga Yahodi a si Isa na aya den so Al Masih.
Ogaid na kagiya sopaken iran si Paolo ago piyagitowito iran na inikekeng iyan so nditaren iyan sa toos ko kiyatalikodi niyan kiran na tig iyan a O di kano pekisabet na sekano bo i pekaako ron! Kena a ba raken kisala. Ipoon imanto na song ako ko kena a ba manga Yahodi.
Na inawaan iyan so sinagoga na miyogalin ko walay o taw a kena a ba Yahodi a bebetowan sa Tito Yosto a pesimba ko Allah so walay niyan na midadair ko sinagoga.
Si Krispo a aya olowan ko sinagoga na miyaratiyaya ko Kadnan a rakes o langon a taw ko walay niyan. Na madakel a taw sa Korinto a miyamakineg ki Paolo na miyamaratiyaya ago piyanga sasalawatan.
Miyakaisa a gagawii na miyakaokit ko pangingilain na pitero o Kadnan ki Paolo a Di ka pekelek. Tarosen ka den so kapepangosiyat ka di ka den perenek
Ka mipageepeda ako ngka. Da a ba reka makapetekor ka madakel a manga pagtaw aken sangkai a siti.
Na komiyaden roo si Paolo sa miyakasaragon ago tenga a ipepangendao niyan kiran so katero o Allah.
Sii ko kanggogobirnador i Galiyo a Iromanen sa Grisiya na miyaisaisa so manga Yahodi na diyakep iran si Paolo na inowit iran ko dii kokoman i Galiyo.
Tig iran a Giyangkai a mama na pepegayokan iyan so manga taw sa kasimbaa iran ko Allah ko okit a sopak ko Kitab ami.
Kagiya petero den si Paolo na pitero i Galiyo ko manga Yahodi a O aya dimanda niyo a manga Yahodi na mipantag ko kasalaan o di na marata a dosa na patot a pemakinegen aken sekano.
Ogaid na o giyai na kandaowa bo mipantag ko manga katero ago manga ngaran ago so Kitab iyo na sekano i matao ron ka di aken den kokomen so datar ai.
Na piyakaliyo niyan siran ko pengokoman.
Oriyan iyan na palaya siran domiyakep ki Isostinis a olowan ko sinagoga na piraneg iran sekaniyan sii ko hadapan o pengokoman ogaid na da ini mbinaan i Galiyo.
Malo den miyatey a kiyakaden roo i Paolo a ped o manga magariyari. Oriyan oto na miyodas kiran ago milayalayag sa Siriya a makaoonot on si Prisila ago si Akowilo. Sa da iran pen kaganat na miyakiopaw si Paolo roo sa Kingkriya sabap ko samaya iyan ko Allah.
Miyakaoma siran sa Ipisos a roo niyan inibagak si Prisila ago si Akowilo. Somiyoled sekaniyan ko sinagoga na miyakindaowai ko manga Yahodi.
Piyangni iran rekaniyan a komaden kiran sa matey ogaid na da sekaniyan iyog
Ka miyodas kiran baden a tig iyan a Kesoy ako rekano o begay so Allah na giyoto a milayalayag sekaniyan a poon sa Ipisos.
Kagiya makaoma sekaniyan sa Kaisariya na somiyong sa Yarosalim na siyalam iyan so magaagama na tomiyaros sekaniyan sa Antiyokiya.
Kagiya malo den matey a kiyagenek iyan roo na gomiyanat sekaniyan ago piyagenebeneban iyan a dalem a inged a Galasiya ago giya Prigiya a pepakabageren iyan so paratiyaya o langon a miyamaratiyaya.
Aden a Yahodi a miyakaoma sa Ipisos a aya ngaran iyan na si Apolos a taw sa Alihandriya. Mapasang sekaniyan i katero ago mala i katao ko Kitab.
Miyapangendao sekaniyan ko Lalan o Kadnan na sii ko mala a kasosomayodi ron na ipepangendao niyan so tito a benar makapantag ki Isa ogaid na aya niyan bo katawan a kasalawat na so rek i Yahiya.
Na pepangendao si Apolos sii ko sinagoga sa da a kalek iyan na kagiya maneg ai i Prisila ago si Akowilo na inowit iran sekaniyan ko walay iran na giyogod iran on piyapiya so Lalan o Allah.
Kagiya mapamikir i Apolos a song sa Grisiya na miyogop rekaniyan so magariyari sa Iposos ka pisoratan iran so pepamaratiyaya sa Grisiya an iran sekaniyan matarima. Kagiya makaoma roo si Apolos na mala a minitabang iyan ko manga taw a miyaratiyaya a nggolalan ko limo o Allah.
Sii ko kandodoo i Apolos sa Korinto na kitas i Paolo so soled angkoto a probinsiya na miyakaoma sa Ipisos. Roo niyan minitoona so ped a miyamaratiyaya
Na iniise iyan kiran a Kagiya makaparatiyaya kano na ba kano miyakatarima ko Soti a Roh? Tig iran a Da ami den maneg o ba aden a Soti a Roh.
Na iniise i Paolo a Antonaa bes i salawat a inisalawat rekano? So salawat i Yahiya a tig iran.
Na pitero i Paolo a So salawat i Yahiya na para bo ko katalikodi ko manga dosa. Inipangendao niyan ko manga taw a disomala a paratiyayaan iran so pekaoma a pekatalondog rekaniyan a giyoto si Isa.
Kagiya maneg ai o manga sokbat na miyakisalawat siran sii ko ingaran o Kadnan a Isa.
Sii ko kinidapeneten kiran i Paolo ko manga lima niyan na minitemo kiran so Soti a Roh na mitetaro siran sa mibibida a manga basa ago piyayag iran mambo so lalag o Allah.
Manga sapolo siran ago dowa kataw a mama.
Somiyoled si Paolo ko sinagoga na sii ko soled o telo olan na pepangosiyatan iyan so manga taw sa da den a kalek iyan. Pepagayokan iyan siran ko di niyan kiran dii kapakindadoawai makapantag ko Ndatoan o Allah.
Ogaid na so ped kiran na miyamakategas i poso. Da siran paratiyaya na mitetaro sa marata makapantag ko Lalan o Kadnan sii ko hadapan o malilimod. Sabap san na inawaan siran i Paolo na piyakaonot iyan so pepamaratiyaya na oman gawii na dii makindadaowai roo ko iskowilaan i Tirano.
Initaros iyan ai ko miyakadowa ragon na sabap sii na so langon a kibabaling sa probinsiya a Asiya a so manga Yahodi ago so kena a ba manga Yahodi na miyamakaneg ko katero o Allah.
Minggolaola so Allah sa sabelek a manga piyakamemesa a nggolalan ki Paolo.
Ka apiya so manga paniyo ago manga tinambed a miniseko ko lawas i Paolo na pepangowiten ko pepanga sasakit na pepamakapiyaan so manga gedamen iran ago peliliyo kiran so manga saitan.
Aden a pira kataw a manga Yahodi a dii magenebeneb a pepakaliyon iran so manga saitan ko kisosookan. Na tipengan iran mosar so ingaran o Kadnan a Isa a tig iran a Sii ko ingaran i Isa a ipepangosiyat i Paolo na sogoon ko sekano sa liyo ka!
Pinggolaola ini o pito kataw a mama a wata i Iskiba a isa ko manga poporo a imam o manga Yahodi.
Ogaid na simbag siran o saitan a Katawan aken si Isa na kikilalaan aken si Paolo ogaid na antawaa kano?
Na siyadayan siran o mama a sosookan na miyapeges iyan siran langon ago tanto niyan a piraraneg na miyamalagoy siran a poon sangkoto a walay a palaya siran kikapapalian ago kikatatalandiyang.
Kiyatokawan ai o langon a kibabaling sa Iposos a manga Yahodi ago so manga Grigo na riyaot siran langon a kalek na kiyabantogan so ingaran o Kadnan a Isa.
Na madakel a pepamaratiyaya a inepoonan iran a di ran dii kateobata ko manga rarata a miyanggolaola iran a pepayagen iran ko manga ped.
Madakel a salamangkiro a piyanimo iran so manga ribro iran na tiyotong iran ko hadapan o kalangolangon. Piyagitong iran so arga o manga ribro na lima polo nggibo a pelata a pirak.
Sii sangkai a okit na lomiyangkap so kapaar ago so kapakadaag o katero o Kadnan.
Oriyan angkai a miyanggolaola na tiyangked i Paolo sa ginawa niyan a magokit sa Masidoniya ago sii sa Grisiya ago teros sa Yarosalim. Na pitero iyan a Amay ka maipos ako roo na disomala a song ako mambo sa Roma.
Na piyakaona niyan sa Masidoniya so dowa kataw a salinggogopa iyan a si Timotiyo ago si Irasto na mitelimbagak roo pasin si Paolo sa probinsiya a Asiya.
Sii sangkai a masa na aden a mala a samok roo sa Ipisos mipantag ko Lalan o Kadnan.
Ka aden a panday sa pirak a bebetowan sa Dimitriyo a dii mamangembaal sa manga pirak a ipeseyan sa timplo o katohanan iran a si Artimis na madakel a ped a manga panday a salinggogopa iyan sangkai a galebek.
Na tinimo siran i Dimitriyo ped on so datar iran sa galebek na pitero iyan kiran a Manga pagari ko katawan iyo a ipekewasa tano angkai a galebek.
Miyailay niyo ago miyaneg iyo so dii nggolaolaan angkai a mama a bebetowan sa Paolo. Pitero iyan a so manga tohan a pimbaalan o manga taw na kena a ba tito a tohan na madakel a manga taw a kiyaayokan iyan ago piyamagakalan a kena a ba sii bo sa Ipisos ka ba bo di langon a probinsiya a Asiya.
Sabap san na piligro o ba marata a kanega ko kaoyagan tano na kena a ba giyai bo ka so mambo so timplo o mala a tohan tano a si Artimis na o ba baden kedaan sa bali na kebinasa mambo so bantogan angkai a tohan a pesimbaan o langon a taw sii sa Asiya ago sa dalem a doniya.
Kagiya maneg iran ai na tanto siran a kiyararangitan na inipelalis iran a Mala i bantogan si Artimis sa Ipisos!
Kagiya mapasad so kiyagorigaw iran na piyakisongowan i Paolo so pepamaratiyaya na kagiya mapando iyan siran na miyodas kiran na gomiyanat ka song sa Masidoniya.
Sii ko kapegokit iyan sangkoto a manga darpa na piyamando iyan so pepamaratiyaya roo sa madakel a manga osiyat na tomiyaros den sa Grisiya
Na tomiyareg roo sa miyakatelo olan. Kagiya ngganat roo a pelayalayag sa Siriya na kiyatokawan iyan a aden a kekadiyaten o manga Yahodi a kambonoa iran rekaniyan. Sabap sii na miyapamikir iyan a kesoy roo a magokit sa Masidoniya.
Miyamangonot rekaniyan si Sopatro a wata i Piro a taw sa Biriya siki Aristarko ago si Sikondo a manga taw sa Tisalonika si Gayo a taw sa Dirbi si Timotiyo ago siki Tikiko ago si Tropimo a manga taw sa Asiya.
Miyaona siran somong a di sekami sa Trowas na roo kami ran niyayaw.
Sii ko kiyapopos o Pista sa Kakan sa Paan a da a Tapay ron na milayalayag kami a poon sa Pilipos. Kagiya makalima gawii na miyaoma ami so manga ped ami sa Trowas na roo kami tomiyareg sa miyakapito gawii.
Kagiya Akad ko kagagawii na mitimotimo kami ka piyamagatoangan ami so Kaken a Ipetedem ko Kadnan na piyangosiyatan i Paolo so manga taw. Initaros iyan a di niyan dii katero taman ko kiyalooki sa gawii ka ngganat roo ko kepitaan on.
Madakel a manga solo ko rowang sa poro a titimoan ami
Na ana sakataw a mangoda a bebetowan sa Yotiko a moontod ko rowasan. Kagiya matey den a dii katero i Paolo na petoratoden a tanto so mangoda na kagiya torogen na miyaolog sa lopa a poon ko ikatelo ka andana o walay na kagiya kowaan sekaniyan o manga taw na miyatay den.
Ogaid na miyanog si Paolo na tominikoro ka giyakes iyan so mangoda na tig iyan a Di kano pekewan ka oyagoyag sekaniyan pen!
Na miyanik peman si Paolo na piyangopak iyan so paan na komiyan on. Miyakimbitiyarai sekaniyan kiran peman taman sa kiyakelibabas iyan na oriyan oto na giyanatan iyan siran.
Inibaling o manga taw so mangoda a miyaoyag na tanto siran a miyababaya.
Miyona kami gomanat a di si Paolo na milayalayag kami sa Asos ka roo ami sekaniyan pekapagdaa ko kapal. Giyanan i initoma niyan rekami ka pendilalag sekaniyan sa kasong iyan roo.
Sii ko kiyaalawa niyan rekami sa Asos na piyakapagda ami ko sekaniyan ko kapal na tomiyaros kami sa Mitilini.
Poon roo na milayalayag kami na kagiya talondog a gawii na miyakaoma kami ko pantag a balet a Kayos. Kagiya makasalongan na miyakaoma kami ko balet a Samos na kagiya talondog a gawii na minisampay kami sa Militos.
Kiyokom i Paolo sa ginawa niyan a ba niyan den lepasa a Ipisos kaan sekaniyan di kesendod ko probinsiya a Asiya ka dii nggagaan kaan makaoma sa Yarosalim o kepakay sa da pen kaoma o Gawii a Pintikostis.
Sii ko katatago i Paolo roo sa Militos na piyakisogoan iyan so manga pelokelokesen ko Agama roo sa Ipisos ka piyangni niyan kiran a makitoona siran rekaniyan roo.
Kagiya makaoma siran na pitero iyan kiran a Katawan iyo so sowasowai aken sii ko kipageepedaan ko rekano ipoon ko paganay a kiyapakaoma ko sa probinsiya a Asiya.
Ka piyanalagadan aken so Kadnan a rakes o tanto a kiyapangalimbabaan ago kiyasegad. Madakel a karomasayan a kiyasagadan aken sabap ko manga rarata a kadiyat o manga Yahodi.
Katawan iyo a da aken ndarainonen a kiyanggolaolaa ko ko apiya antonaa a kiogop rekano sii ko kapepangosiyati ago kapepangendaowa ko rekano sii ko hadapan o manga taw ago san ko manga walay niyo.
Pimataanan aken ko manga Yahodi ago sii ko kena a ba manga Yahodi a disomala a talikodan iran so manga dosa iran kaan siran makasangor ko Allah ago makaparatiyaya ko Kadnan tano a Isa.
Imanto na song ako sa Yarosalim a tetegelen ako o Roh na di ko katawan o antonaa i keokitan aken roo.
Aya bo a katawan ko na kekalaboso ako ago kerasay ka giyoto i pepamataanan raken o Soti a Roh sii ko oman i siti.
Ogaid na ibibilang aken so kaoyagoyag aken a da a kipantag iyan raken asar ka matoman aken so sogoan raken ago mapasad aken so galebek a inibegay raken o Kadnan a Isa a so kapepakalangkapa ko Mapiya a Totol makapantag ko limo o Allah.
Gowani na miyagenebeneb ako sii rekano a pepakalangkapen aken so Ndatoan o Allah ogaid na katawan ko imanto a da den a isa rekano bo a ba ako niyan keilay peroman.
Kagiya ka maoto na pemataanan ko rekano sangkai a gawii a o aden a isa rekano a di kesabet na kena a ba raken kisala.
Ka da aken ndarainonen a kiyapayaga ko rekano ko langon a takdir o Allah.
Iiktiyari niyo a manga ginawa niyo ago so langon a matatalon a pepamaratiyaya a piyakikibir rekano o Soti a Roh na tatagikora niyo so Agama o Allah a miyapamasa niyan sa rek iyan a rogo.
Katawan aken a amay ka ganatan ko sekano na aden a pemangeped rekano a manga taw a datar sa parangay o manga wawaraw a aso a nggobat ko talon.
Apiya so manga ped rekano na mbibiden iran so tito a benar kaan iran mapakaonot ago mapesokbat so ped rekano.
Sabap san na pagiiktiyar kano! Tatanodi niyo a sii ko miyakatelo ragon na gagawii daondaw na da a rintas a kapemangtomai ko ko oman i isa rekano a rakes o madakel a lo.
Imanto na iserig aken sekano ko Allah ago so katero makapantag ko limo iyan. Giyai na pekabager rekano ago pekabegay rekano pen sa kawali a ped o langon a manga kaom o Allah.
Da aken kasigin so pirak o di na bolawan o di na manga nditaren o apiya antawaa taw.
Katawan iyo a ininggalebek aken angkai a manga lima ko sa kapegasaa ko ko kaoyagan ami ago so manga ped aken.
Sii ko langon o pinggolaola ko na piyakiilay aken rekano a paliyogat a pepanamar tano nggalebek samanaya kaan tano kaogopi so manga lolobay a rakes o katatanodi ko pitero o Kadnan a Isa a Lebi a mala a kapekebabaya o pepemegay a di so pepekatarima. 
Kagiya mapasad ai tero i Paolo na miyamanodiyod siran langon ago miyangangarapan.
Miyamanegad siran langon na giyakes iran si Paolo ago piyangangarekan iran.
Kagiya makaodas kami kiran na tomiyolak kami na miyamantek melayalayag sa Kos. Kagiya talondog a gawii na iniraot kami sa Rodas na poon roo na tomiyaros kami sa Patara.
Aden a miyaoma ami roo a kapal a song sa Ponisiya na mida kami ron na tomiyolak.
Miyailay ami a polo a Sipri na siyagadan ami a madidiwang ami na tomiyaros kami sa Siriya. Domiyongko so kapal sa Tiro ka roo itepad so rororanen on.
Minitoona ami so pepamaratiyaya roo na komiyaden kami kiran ko miyakapito gawii. Na nggolalan ko Roh na inakolan iran si Paolo a di song sa Yarosalim.
Ogaid na oriyan o kiyatareg ami kiran na tomiyaros kami ko kapelalakaw ami. Siran langon a rakes o manga karoma iran ago manga wata na inonotan kami iran taman ko liyo o siti. Roo ko kilid a ragat na somiyodiyod kami langon ka miyangangarapan.
Oriyan iyan na miyodas kami ko oman i isa kiran na kami ko kapal na mimbabaling siran.
Tomiyaros kami melayalayag a poon sa Tiro na domiyongko kami sa Tolemaida. Siyalam ami roo so magariyari na komiyaden kami kiran sa miyakasalongan.
Kagiya talondog a gawii na gomiyanat kami na miyakaoma kami sa Kaisariya. Somiyong kami ko walay i Pilipi a aya pepangosiyat ko Mapiya a Totol na ron kami miyolos. Sekaniyan so isa ko pito kataw a miyapili roo sa Yarosalim.
Aden a pat kataw a wata iyan a manga raga a pepamakapayag ko lalag o Allah.
Kagiya mamakapira den gawii a katatareg ami roo na miyakaoma so isa a nabi a poon sa Yodiya a aya ngaran iyan na si Agabo.
Miyobay sekaniyan rekami na kinowa niyan so sambitan i Paolo na inipatong iyan so sambitan sa rek iyan a manga lima ago ai. Na tig iyan a Giyai i pitero o Soti a Roh so kirek sangkai a sambitan na petongen sa datar ai o manga Yahodi sa Yarosalim na peladen iran sekaniyan ko kena a ba manga Yahodi.
Kagiya maneg ami ai na sekami ago so manga ped roo na inakolan ami si Paolo a di makataros sa Yarosalim.
Ogaid na inisembag iyan a Ino kano penggoraok a perataan iyo a ginawa ko? Ka makatitiyagar ako sa kena bo a ba so kakelabosowa raken roo sa Yarosalim ka so pen so kapatay aken asar a sabap ko ingaran o Kadnan a Isa.
Kagiya da ami sekaniyan kaayoki na ginekan ami a tig ami a Pangnin ta a matoman so kabaya o Kadnan.
Kagiya mamakapira gawii na miyaninimo kami na somiyong kami sa Yarosalim.
Miyonot rekami so ped ko pepamaratiyaya a poon sa Kaisariya na inidolog kami iran ko walay i Menason ka ron kami mbolos. Si Menason na taw sa Sipri na isa sekaniyan ko miyaona a miyamaratiyaya.
Kagiya makaoma kami sa Yarosalim na siyakaw kami o magariyari roo a miyababaya siran.
Kagiya talondog a gawii na si Paolo ago sekami na inibentel ami si Santiyago na makadadarpa roo so langon o manga pelokelokesen ko Agama.
Siyalam siran i Paolo na piyanotol iyan kiran so langon o pinggolaola o Allah sii ko kena a ba manga Yahodi a nggolalan ko galebek iyan.
Kagiya mapasad iran sekaniyan mapamakineg na piyodi iran so Allah. Na pitero iran ki Paolo a Katawan ka pagari ami a nggibonggibo a manga Yahodi a miyamaratiyaya na palaya siran na ipepaninindegan iran piyapiya so Kitab o Mosa.
Miyatero kiran a ipepangendao ngka kon ko langon a Yahodi a kibabaling sii ko manga inged o kena a ba manga Yahodi a paliyogat a talikodan iran so Kitab o Mosa ago di iran den toriin so manga wata iran aya pen o ba iran tomana so manga taritib tano.
Na antonaa i sowaan tano sii? Mataan a ketokawan iran a miyakaoma ka.
Kagiya ka maoto na nggolaolaa ngka ngkai a peteroon ami reka. Aden a pat kataw a mama sii a misemaya ko Allah.
Onot ka kiran na pangeped ka ko kipenggolalanen iran ko kapelompiyowa sa manga ginawa iran na bayadi ngka so mapenggasto iran kaan siran mamakiopaw. Sii sangkai a okit na ketokawan o langon a taw a kena a ba benar so miyaneg iran makapantag reka ka petomanen ka so Kitab o Mosa.
Na mipantag ko kena a ba manga Yahodi a miyamaratiyaya na pisoratan ami siran makapantag ko inikokom ami ron a di siran ken ko pangenengken a inisapaat ko barahala o di na rogo o di na sapo o ayam a miyapekel ago di siran pesebo.
Kagiya talondog a gawii na piyakaonot i Paolo angkoto a pat kataw a mama na ininggolalan iyan so kapelompiyowa sa ginawa niyan a ped iyan siran. Oriyan iyan na somiyoled si Paolo ko Timplo na piyakitokawan iyan so kakepopos o manga gawii a kapelompiyo ka giyoto so gawii a aden a isepaat para ko oman i isa kiran.
Kagiya kepopos den so pito gawii na aden a manga Yahodi a poon sa probinsiya a Asiya a miyakailay ki Paolo roo ko soled o Timplo na piyangondoy iran so langon o madakel a taw na diyakep iran sekaniyan.
Inipelalis iran a Hey manga taw sa Israil ogop kano ka katii so mama a pepangendao ko langon a taw ko mbalabala sa sopak ko manga Yahodi ago so Kitab o Mosa ago giyangkai a Timplo! Na liyo san pen na piyakasoled iyan so manga taw a kena a ba Yahodi sii ko Timplo na kiyakaraman iyan angkai a soti a darpa!
Pitero iran ai ka miyailay iran gowani si Tropimo a taw sa Ipisos a mipageepeda i Paolo ko siti na aya katao iran on na ba piyakasoled i Paolo ko Timplo.
Miyagorigaw so langon a taw ko dalem a siti na mirengarengan siran malalagoy ko Timplo. Diyakep iran si Paolo na tiyoyok iran roo ko liyo o Timplo na sarta a likeban so manga pintoan iyan.
Sii ko kapepanamari ran mono ki Paolo na miniripot ko inidal o manga sondaro a Iromanen a miyasamok a dalem a Yarosalim.
Sagogona a piyakaonot iyan so manga kapitan ago manga sondaro na minggagaan siran somong ko madakel a taw. Kagiya mailay iran so inidal ago so manga sondaro na ginekan iran mamentol si Paolo.
Inobay o inidal si Paolo na diyakep iyan ago inisogo iyan a kapatonga on a dowa a rantay. Na inipangingise iyan o antawaa si Paolo ago antonaa i pinggolaola niyan.
Ogaid na mbidabida a inipelalalis o madakel a taw na da mapariksa o inidal o antonaa i tito a miyaolaola sabap ko kiyagorigaw iran. Inisogo iyan ko manga sondaro a wita iran si Paolo roo sa barak.
Kagiya makaoma siran ko towak na miyabaas so manga sondaro sa kasapoata iran ki Paolo sabap ko kapeperangiti ron o madakel a taw
A pepamanondog kiran a ipelalalis iran a Bonoa niyo sekaniyan!
Kagiya isoled iran den si Paolo sa barak na tig iyan ko inidal a Ba kepakay a mimbitiyarai aken seka? Na tig o inidal a Makapetero ka bes sa basa a Grigo?
Kena bes o ba seka angkoto a Imisiren a gopen ai na piyakirido iyan so gobirno ko pat nggibo a taw a manga kontra a piyagolowanan iyan roo ko mitataog a kaden?
Manga pagari aken ago manga lokes aken pamakinega niyo so kipenindegen aken sa ginawa ko sa hadapan iyo.
Na kagiya maneg iran a mitero sekaniyan sa basa a Hibriyo na lebi pen a kiyarenek iran na pitero pen i Paolo a
Yahodi ako a inimbawata sa Tarso roo sa Silisiya ogaid na sii ako miyakala sa Yarosalim ka morit i Gamaliyal. Miyabatak ako ko kapetomana piyapiya ko Kitab o manga apo tano na kasosomayodan ako sa kapepangongonotani aken ko Allah a datar iyo mambo langon imanto.
Siran oto a pekedeg sangkai a Lalan na piyanatro aken apiya sa taman sa kapatay iran. Pindadakep ago piyangalaboso aken siran a manga mama ago babay.
So maporo a imam ago so langon a maporo a pangongokom na kapeseksian iran a benar ai. Miyakatarima ako sa manga sorat a poon kiran para ko manga pagari tano a Yahodi roo sa Damasko na somiyong ako roo ka pendadakepen aken angkoto a manga taw ago pagowiten ko siran sa Yarosalim kaan siran madaneg.
Sii ko kapepakarani aken sa Damasko na sii ko keoto a alongan na minitekaw a aden a mala a sindaw sa langit a sominindaw ko melilibeta raken.
Miyaoteng ako ko lopa na miyakaneg ako sa sowara a tig iyan a Saolo Saolo ino ako ngka pesetroa?
Iniise aken on a Antawaa ka Kadnan? Tig iyan a Saken si Isa a Taw sa Nasarit a pesetroon ka.
So manga ped aken na miyailay iran so sindaw ogaid na da iran maneg so sowara a miyakimbitiyarai raken.
Na iniise aken a Antonaa i sowaan ko Kadnan? Na pitero raken o Kadnan a Tindeg ka na song ka sa Damasko ka roo reka peteroon so langon a paliyogat reka a penggolaolaan ka.
Na miyabota ako sabap ko sigay o sindaw na kiyapetan o manga ped aken a lima ko na inagak ako iran roo sa Damasko.
Aden a mama roo a bebetowan sa Ananiyas a baraamal a mama a petomanen iyan so Kitab ago pagaadatan o langon a Yahodi a kibabaling roo.
Siyongowan ako niyan na tominindeg ko obay aken a tig iyan a Saolo pagari ko pekailay ka den! Na sii sangkoto a sakotika na miyakailay ako peroman na miyailay aken sekaniyan.
Pitero iyan a So Tohan o manga apo tano na pinili ka niyan kaan ka katokawi so kabaya iyan ago mailay ngka so Maontol a Siyogo iyan ago an ka maneg so manga katero a poon sa ngari iyan.
Ka kebaloy ka a saksi iyan a peteroon ka ko langon a taw so miyailay ngka ago miyaneg.
Na ino ka pen nanayaw imanto? Tindeg ka ago pakisalawat kaan ka kalompiyowi ko manga dosa ngka a nggolalan ko katelowi ngka ko ingaran iyan.
Oriyan oto na komiyasoy ako sa Yarosalim na sii ko kapepangangarapan aken ko Timplo na miyakailay ako sa pangingilain.
Na miyailay aken so Kadnan a tig iyan raken a Awai ngka nggagaan a Yarosalim ka di terimaan o manga taw sii so kapeseksii ngka raken.
Somimbag ako a Kadnan katawan iran a sii ko oman i sinagoga na pindadakep aken ago piyamadasan so pepamaratiyaya reka.
Na sii ko kiyabonoa ko saksi i ka a si Istiban na ndodoo ako na miyayon ako ron sii ko kapepagipata ko ko manga gerab o pepamono on.
Na pitero raken o Kadnan a Ika roo den ka pekasongen aken seka ko mawatan a manga inged sii ko kena a ba manga Yahodi. 
Sii bo taman a kiyapamakinega o manga taw ki Paolo na sarta a inipelalalis iran a Bonoa niyo a mama ini! Di patot o ba pen maooyag!
Sii ko kapepelalalis iran na ipekoyambet iran so manga gerab iran ago ipembombor iran sa poro so manga bayanek.
Inisogo o inidal ko manga sondaro a isoled iran si Paolo sa barak na pitero iyan kiran a pelalambita iran kaan iyan mapariksa o ino ai ipelalalis o manga Yahodi ki Paolo.
Ogaid na kagiya patongen iran ka pelambiten iran na pitero i Paolo ko kapitan a tomitindeg roo a Ba sii ko kitab so kapelambita ko Iromanen a da pen makokom?
So kiyanega sii o kapitan na somiyong ko inidal na tig iyan a Iiktiyari ngka so penggolaolaan ka ka giyangkoto a mama na Iromanen!
Somiyong so inidal ki Paolo na iniise iyan on a Teroa ngka raken ba ka Iromanen. Tig i Paolo a Oway.
Tig o inidal a Mala a miyanggasto aken an ako mabaloy a Iromanen. Tig i Paolo a Inimbawata ako a Iromanen.
Na sarta den a siran oto a pengingise ki Paolo na ginekan iran sekaniyan na miyalek so inidal ko kiyatokawi niyan sa si Paolo a piyakirantayan iyan na Iromanen bes.
Tintengan i Paolo so manga pangongokom na pitero iyan a Manga pagari ko maliwanag ako i hatin ko hadapan o Allah sii ko kiyapaginetaw aken taman sangkai a gawii.
Na so maporo a imam a si Ananiyas na inisogo iyan ko manga taw a tomitindeg ko obay i Paolo a tepin iran sa ngari.
Tig i Paolo a Tepin ka o Allah a seka a dii magomanta! Moontod ka san a makokom ako ngka a ipepasod ko Kitab ogaid na siyogok ka so Kitab ko kiyapakitepin ka raken!
Na pitero o kititindeg ko obay i Paolo a Piyagongatongat ka so maporo a imam o Allah!
Somimbag si Paolo a Di ko katawan manga pagari ko o ba sekaniyan i maporo a imam ka misosorat ko Kitab a Di ngka pegitowitoa so pangolo o manga taw niyo.
Na katawan i Paolo a so sabaad ko manga pangongokom na manga Sadosi na so sabaad on na manga Parisi. Sabap sii na pitero iyan sa matanog sii ko dii kokoman a Manga pagari ko Parisi ako ago wata ako pen o manga Parisi. Na pekokomen ako sii sabap ko sarig aken a aden a kapenga ooyag o miyamatay.
Kagiya matero iyan ai na mipepawala so manga Parisi ago so manga Sadosi na miyabagi so malilimod.
Ka dii teroon o manga Sadosi a da a kapenga ooyag o miyamatay ago da a manga malaikat aya pen o ba manga niyawa ogaid na pembenaren ai langon o manga Parisi.
Na minitaralo so di ran dii kapepawala na tominindeg so ped ko manga goro ko Kitab a komekepit ko manga Parisi na milampawiya siran a tig iran a Da a ba ami ketoon a sala angkai a mama! Masiken a aden a niyawa o di na malaikat a miyakimbitiyarai rekaniyan!
Kagiya tanto siran a makaperidoay na miyalek so inidal o ba iran baden sekisia so lawas i Paolo. Na siyogo iyan so manga sondaro niyan sa kasong iran ko malilimod kaan iran mabelag si Paolo ko manga taw ago mawit iran sa barak.
Sii sangkoto a kagagawii na miyakimasa so Kadnan ki Paolo a tomitindeg ko obay niyan a tig iyan a Pakapipiyaa ngka a ginawa ngka! Datar o kiyaseksii ngka raken sii sa Yarosalim na disomala a peseksian ako ngka mambo roo sa Roma.
Kagiya mapita na mikediyat so ped ko manga Yahodi na inisepa iran a di siran ken o di na maginom taman sa mabono iran si Paolo.
Sobra siran sa pat polo kataw a miyagayonayon sii.
Na miyamanong siran ko manga poporo a imam ago so manga pelokelokesen a tig iran a Inisepa ami a di kami den ken taman sa mabono ami si Paolo.
Na imanto na sekano ago so langon a pangongokom na teroa niyo ko inidal a pakiwiten iyan rekano si Paolo a omamanta sa aya angin iyo na periksaan iyo piyapiya so makapantag ko rido iyan. Na makatitiyagar kami den sa kambonoa ami ron ko di niyan sii pen kapekaoma.
Ogaid na so wata a mama o babay i Paolo na kiyatokawan iyan angkai a kadiyat na somiyong sekaniyan ki Paolo sa barak na iniripot iyan on ai.
Na piyakitawag i Paolo so isa a kapitan na pitero iyan on a Wita ngka angkai a mangoda ko inidal ka aden a peteroon iyan on.
Na inowit iyan ko inidal a tig iyan a So kalaboso a si Paolo na tiyawag ako niyan na inakol iyan raken a pagowiten ko reka angkai a mangoda ka aden kon a peteroon iyan reka.
Na kiyapetan o inidal so lima o mangoda na inisibay niyan na inisean iyan a tig iyan a Antonaa i peteroon ka raken?
Pitero o mangoda a Miyagayonayon so manga Yahodi a pagakolen iran reka a witen ka si Paolo ko dii kokoman mapita a omamanta sa aya angin iran na periksaan iran piyapiya so makapantag ko rido iyan.
Na di ngka siran mbenara ka aden a kalalawanan so pat polo a mama a pepagayan rekaniyan ka inisepa iran a di siran den ken o di na maginom taman sa mabono iran si Paolo. Makatitiyagar siran den imanto na aya bo a penayaon iran na so kapagiyog ka.
Na piyando o inidal so mangoda a tig iyan a Di ngka peteroa ko apiya antawaa a iniripot ka ini raken. na piyakabaling iyan so mangoda.
Oriyan oto na tiyawag o inidal so dowa ko manga kapitan na tig iyan kiran a Tiyagar kano sa dowa gatos a sondaro a pekasongen sa Kaisariya imanto a alas nibi sa gagawii a oonotan o pito polo a sondaro a kikokoda ago dowa gatos a sondaro a kiaawid sa bangkaw.
Tiyagar kano pen sa manga koda a kakodaan i Paolo na wita niyo ko gobirnador Pilikso sa da a ba on pekasamok.
Na pisoratan o inidal so gobirnador a aya oni o sorat na
Alamat sorat ako i Kladiyo Lisiyas makaoma ko lebi a tantowataw a si gobirnador Pilikso.
Giyangkai a mama na diyakep o manga Yahodi na mbonoon iran o kowan. Ogaid na siyongowan aken sekaniyan a rakes o manga sondaro aken na siyabet aken ka kiyatokawan aken a Iromanen sekaniyan bes.
Kagiya kabaya aken a mapariksa aken o antonaa i sabap a kapesenditi iran on na piyakapangadap aken sekaniyan ko manga pangongokom iran.
Kiyatokawan aken a da den a pinggolaola niyan a ba sak a imbono on o di na ikelaboso ron ka so dimanda iran on na mipantag ko di ran dii kandadaowa ko Kitab iran.
Kagiya miripot raken a kekadiyat so ped ko manga Yahodi sa kambonoa iran on na piyakasong aken reka somambot na pitero aken ko mindimanda on a san iran reka kidimanda.
Kagiya makalima gawii na so maporo a imam a si Ananiyas na somiyong sa Kaisariya a ped iyan so pira kataw a manga pelokelokesen ago so isa a abogado a bebetowan sa Tirtolo na inidimanda iran si Paolo ko hadapan o gobirnador.
Kagiya pakitawag si Paolo na inepoonan tero i Tirtolo so ipendimanda iran on a tig iyan a Hey Pilikso a lebi a tantowataw tanto a lomilintad angkai a inged tano ko di ngka on dii kandatoi na madakel a kiyapangosor iyan sabap ko kapamlalag ka.
Sii ko langon a darpa ago langon a masa na tanto ami ai a inikababaya na pepanalamatan ami seka.
Ogaid na di aken kabaya o ba ko seka sii pakapagteya na pagakolen ami reka a sabap ko kala a ka i limo na pamakinega kami ngka sa di matey.
Kiyatokawan ami a giyangkai a mama na tanto a pepakasamok ka pepakirido iyan so gobirno ko langon a Yahodi sa dalem a doniya. Isa sekaniyan a olowan o agama a bebetowan sa manga Inasariten
O pangingisei ngka angkai a mama na ketokawan ka so makapantag ko langon ai a inidimanda mi ron.
Na miyamakaayon mambo so manga Yahodi ko pitero i Tirtolo a di ran dii teroon a palaya den benar.
Pitiniyasan o gobirnador si Paolo a tero na tig i Paolo a Katawan aken a seka i pangongokom angkai a nasiyon sii ko soled o madakel a manga ragon. Kagiya ka maoto na inipakapiya a ginawa ko so kitindegen aken sa ginawa ko sii sa hadapan ka.
O pariksaa ngka na ketokawan ka a da pen makasapolo ago dowa gawii a kiyasong aken sa Yarosalim ka simba ako roo.
Da ako roo matoon o manga Yahodi a ba ako dii makindadaowai ko apiya antawaa ko Timplo aya pen o ba aken penggorigawa so madakel a taw apiya sii ko manga sinagoga o di na apiya anda onon sii ko siti.
Na di iran reka keporibaan so manga dimanda iran raken imanto.
Ogaid na peyagen ko sa hadapan ka a pesimbaan aken so Tohan o manga apo ami a nggolalan ko kapekedega ko ko Lalan a di ran dii teroon a di benar. Peparatiyayaan aken pen so langon a misosorat ko Kitab o Mosa ago so Sorat o manga nabi
Na pepagarapen ko sii ko Allah a aden a kakeoyag o miyamatay a manga oontol ago di manga oontol a aya den mambo pepagarapen angkai a manga taw.
Sabap sii na lalayon aken pepanamaran a kapakaliwanaga ko ko hatin aken sii ko hadapan o Allah ago sii ko manga manosiya.
Oriyan o miyamakapira ragon a kiyapakaawa aken sa Yarosailm na komiyasoy ako roo a maawid sa manga tabang para ko manga taw aken ago so manga soasoat a ipesapaat aken ko Allah.
Sii ko di aken sii dii kanggolaolaa na miyaoma ako iran ko Timplo oriyan o kiyalompiyowi ko sa ginawa ko. Da a ped aken a madakel a taw ago da a samok a miyaolaola.
Ogaid na aden a manga Yahodi roo a poon sa probinsiya a Asiya na siran i patot a pengadap reka kaan iran matero o aden a kidimanda iran raken.
O di na pakiteroon ka sa manga taw ai o antonaa i miyatoon iran a sala aken ko kiyapakadarpa aken ko manga poporo a pangongokom
Liyo ko isa a katero a inipelalis aken sii ko katitindeg aken ko hadapan iran a Pekokomen ako imanto ko hadapan iyo sabap bo ko kapeparatiyayaa ko ko kapenga ooyag o miyamatay. 
Mandiyadi na si Pilikso a katawan iyan piyapiya so makapantag ko Lalan na inepos iyan so kapekokoma ko rido iran a tig iyan a Pesaden aken so rido iyo amay ka makaoma so inidal a si Lisiyas.
Na inisogo iyan ko kapitan a penggordiyaan iyan si Paolo sa di niyan tanto a pearen ago peperon iyan ko manga ginawai niyan a mibegay iran on so manga kailangan iyan.
Kagiya mamakapira gawii na miyakaoma peroman si Pilikso a ped iyan so karoma niyan a si Derosila a Yahodi. Na piyakitawag iyan si Paolo ago piyamakineg iyan so kapepegosaya i Paolo ko makapantag ko paratiyaya ki Isa Al Masih.
Ogaid na sii ko kagiya maaloy i Paolo so makapantag ko kaontol so kipaaren sa ginawa ago so pekatalingoma a gawii a kapengokom na miyalek si Pilikso na tig iyan a Di ngka ini terosen! Ika roo den imanto na pakitawag aken seka bo amay ka aden a logar aken.
Ogaid na sabap sa iinamen i Pilikso a tendanan sekaniyan i Paolo na omanoman iyan den pakitawag kaan iyan dii mimbitiyarai.
Miyakatelo gawii ko oriyan o kiyapakaoma i Pisto ko probinsiya na somiyong sekaniyan sa Yarosalim a poon sa Kaisariya.
Na so manga poporo a imam roo ago manga olowan a Yahodi na piyakitokawan iran on so manga dimanda iran ki Paolo.
Na inakol iran ki Pisto a ampilan iyan siran ago pakiwiten iyan si Paolo sa Yarosalim ka pegayanan iran kaan iran mabono roo sa lalan.
Pitero i Pisto a Kakalaboson si Paolo roo sa Kaisariya na di ini matey na kesoy ako roo.
Pakaonota niyo raken so ped ko manga olowan iyo na o aden a sala angkoto a mama na midimanda iran sekaniyan roo.
Komiyaden kiran si Pisto ko miyakawalo o di na miyakasapolo gawii na komiyasoy sa Kaisariya. Kagiya talondog a gawii na domiyarpa ko dii kokoman na pitero iyan a witen roo si Paolo.
Ogaid na inipanindeg i Paolo a ginawa niyan a tig iyan a Da a sala aken a minisogok ko Kitab o manga Yahodi aya pen so Timplo o di na so Solotan sa Roma.
Kagiya kabaya i Pisto a masoat iyan so manga Yahodi na iniise iyan ki Paolo a Ba ka pagiyog sa kapagowita reka sa Yarosalim ago roo aken seka kokoma mipantag sangkai a manga dimanda?
Tig i Paolo a Sii ako den ndarpa ko dii kokoman o Solotan a ron patot a kakokoma raken. Da a pinggolaola ko a minisopak ko manga Yahodi na katawan ka ini piyapiya.
O miyasogok aken so Kitab o di na miyakanggolaola ko sa patot a imbono raken na di aken pengnin o ba ako makalidas ko kambonoa raken. Ogaid na o di benar so manga dimanda raken angkai a manga Yahodi na da a ba raken kiran pekapalad. Na sii ako imanto pekikokom ko Solotan sa Roma.
Na oriyan o kinimbitiyarain i Pisto ko manga mosawira iyan na tig iyan ki Paolo a Kagiya piyangni ngka a roo ka pekikokom ko Solotan na roo ka den pekasong ko Solotan!
Kagiya mamakapira gawii na si dato Agripa ago si Birnisi na miyakaoma sa Kaisariya ka imbentel iran si Pisto.
Kagiya malo matey a kiyatareg iran roo na piyanotol i Pisto ko dato so makapantag ki Paolo a tig iyan a Aden a kalaboso sii a da kabokai i Pilikso.
Sii ko kiyasong aken sa Yarosalim na so manga poporo a imam ago so manga pelokelokesen ko manga Yahodi na piyakitokawan iran raken so langon a dimanda iran on na piyangni iran a selaan aken sekaniyan.
Ogaid na pitero aken kiran a kena a ba adat o manga Iromanen a selaan so taw a inidimanda o da sekaniyan pen mapakapangadap a rakes o manga mindimanda on sii ko dii kokoman kaan iyan mitindeg a ginawa niyan mipantag ko manga dimanda iran on.
Na sii ko kiyapakaoma iran sii a ped aken na da ko den sendoden so kakokoma ko rido ka sii ko telondog a gawii na domiyarpa ako ko dii kokoman na piyakitawag aken angkoto a mama.
Na kagiya tetaro so manga mindimanda on na da iran misendit so apiya antonaa sala a mapipikir aken.
Ka aden bo a di iran pegayonayonan mipantag ko agama iran ago so taw a bebetowan sa Isa a miyatay den a pitero i Paolo a miyaoyag bo.
Na kagiya di aken katawan i kakekokoma ko sangkai a rido na iniise aken ki Paolo o kebaya somong sa Yarosalim kaan roo makokom makapantag sii.
Ogaid na piyangni niyan a misenggay so rido iyan ko Solotan a aya on pekakokom. Sabap roo na inisogo aken a kakalaboson sekaniyan den taman sa mapakasong aken roo.
Pitero i Agripa ki Pisto a Kebayaan ko mamakineg angkai a mama. Tig i Pisto a Mapita na mapemakineg ka den.
Kagiya mapita na miyakaoma si Agripa ago si Birnisi a pepakiilay iran so kala iran i kadato na somiyoled siran ko rowang a peketimoan a oonotan o manga olowan a sondaro ago so manga ala i kadato ko siti. Inisogo i Pisto a pakadarpaan si Paolo na miyawit roo den.
Tig i Pisto a Dato Agripa ago sekano langon a makadadarpa sii rekami katii so mama a inidimanda raken o langon o manga Yahodi sa Yarosalim ago sii sa Kaisariya a inipelalalis iran a di patot i ba pen maooyag.
Ogaid na da a miyatoon aken a pinggolaola niyan a patot a imbono on na kagiya piyangni niyan a so Solotan na aya on pekakokom na piyasad aken sa ginawa ko a pekasongen aken sekaniyan sa Roma.
Ogaid na da a matatangked aken a mipesorat aken ko Solotan makapantag on. Kagiya ka maoto na piyakaadap aken sekaniyan sii rekano a ba di labaw reka Dato Agripa ka o ba aden a misorat aken amay ka mapasad a kapengingisei niyo ron.
Ka mapipikir aken a datar o ba kalalalongan so kapakasonga ko kalaboso ko pekakokom on o di ron pagosaya so manga dimanda on.
Tig i Agripa ki Paolo a Pipero reka a kitindegen ka sa ginawa ngka. Na inibayaw i Paolo a lima niyan na pitero iyan a
Dato Agripa ibibilang aken a ginawa ko a miyakaokor ka imanto a gawii na mipenindeg aken a ginawa ko sii ko hadapan ka mipantag ko langon a inisendit raken o manga Yahodi
Na ba di labaw ka katawan ka piyapiya so langon o manga adat ago manga ndao o manga Yahodi. Kagiya ka maoto na pengnin ko reka a sebari ako ngka sa kapemakinega ngka raken.
Katawan o langon a Yahodi so kiyapaginetaw aken ipoon ko kangodai raken roo ko inged aken ago sii sa Yarosalim.
Miyatey den a katawan ako iran na o kabaya iran na kapemataanan iran a so kiyapaginetaw aken a Parisi na mipepasod ko aya bo mapantonen a kepit o agama tano.
Na sisii ako imanto a pekokomen sabap ko kaiinama ko ko initopa o Allah ko manga apo tano.
Giyai so topa a so kakitoman iyan na iinamen mambo o sapolo ago dowa a mbatabataa ko bangsa tano sii ko kapesimbaa iran ko Allah sa gagawii daondaw. Na sabap sangkai a inam Dato na inidimanda ako o manga Yahodi.
Sekano a manga Yahodi ino niyo pipikira a di keparatiyaya a pagoyagen o Allah so miyamatay?
Miyatangked sa ginawa ko gowani a patot a penggolaolaan ko so langon a kegaga ko a sopak ko Ingaran i Isa a Taw sa Nasarit.
Na giyai i pinggolaola ko roo sa Yarosalim ka bigan ako o manga poporo a imam sa kapaar na madakel a manga kaom o Allah a piyangalaboso aken na miyakaayon ako ko kapepamonoa kiran.
Madakel a kiyadanega ko kiran sii ko langon o manga sinagoga ka pepanamaran aken a kategela ko kiran sa katalikodi ran ko paratiyaya iran. Tanto aken siran a pekerarangitan na siyaloba aken siran apiya taman ko mawatan a manga siti.
Sii ko di aken sii dii kanggolaolaa na somiyong ako sa Damasko a siyogo ako o manga poporo a imam a bigan ako iran sa kapaar.
Sii ko kapelalakaw aken Dato na sii ko kiyaoto a alongan na miyailay aken so sindaw a poon sa langit a masigay a di so alongan a sominindaw ko melilibeta raken ago so manga ped aken.
Palaya kami miyanga ooteng ko lopa na miyaneg aken so sowara a tig iyan raken sa basa a Hibriyo a Saolo Saolo ino ako ngka pesetroa? Pepakasakitan ka a ginawa ngka ko kapesopaka ngka raken.
Pitero aken a Antawaa ka Kadnan? Somimbag so Kadnan a Saken si Isa a pesetroon ka.
Na tindeg ka imanto miyakimasa ako reka ka pinili aken seka a mabaloy a talasogoay aken na seksian ka so kiyailaya ngka raken imanto ago so ped a pekiilay aken reka pen.
Pelindingen ko seka ko manga Yahodi ago sii ko kena a ba manga Yahodi. Pekasongen ko seka kiran
Kaan ka mapakabekar a manga mata iran ago an ka siran mapakasangor ko maliwanag a poon ko maliboteng ago mapakasangor ka siran sii ko Allah a poon ko kapaar o Iblis kaan sabap ko paratiyaya iran raken na kerilaan siran ko manga dosa iran ago kebegan siran sa bagian iran a maped ko manga kaom o Allah.
Kagiya ka maoto Dato Agripa na da aken sopaka so miyapayag raken a poon sa kasorgaan.
Ka miyangosiyat ako paganay ron na roo sa Damasko na roo peman sa Yarosalim ago sii sa dalem a Yodiya ago sii ko kena a ba manga Yahodi. Inipangosiyat aken a kapanalikodi ran ko manga dosa iran ago so kasengora iran ko Allah ago so kanggolaola iran sa manga galebek a domadait ko kiyateklid iran.
Giyanan i sabap a kiyadakepa raken o manga Yahodi roo ko Timplo na tipengan ako iran mono.
Ogaid na taman imanto a gawii na pegogopan ako o Allah na sabap san na tomitindeg ako sii a dii seksi ko maporo mababa a taw. Aya di aken dii teroon na datar bo o pitero gowani o manga nabi ago so Mosa a keolaola a giyai
Disomala a kerasay so Al Masih ago sekaniyan i keona maoyag a poon ko miyamatay na pekalangkapen iyan so maliwanag sii ko manga Yahodi ago so kena a ba manga Yahodi.
Sii ko kipenindegen i Paolo sa ginawa niyan na piyasong i Pisto a tig iyan a Biteng ka Paolo! So kitataralo o katao ngka na aya reka inibeteng!
Tig i Paolo a Da ako betanga Pisto a tantowataw. So pitero aken na benar ago maiiman.
Sasaboten o dato Agripa angkai a manga nganin na da a ba ko pegmaan ko di aken on dii teroon ka matatangked sa ginawa ko a katawan iyan ai langon ka da ini manggolaola a pageemaan.
Dato Agripa peparatiyayaan ka so manga nabi? Katawan ko a peparatiyayaan ka!
Kagiya pagayonayonan a pekasongen kami sa Italiya na piyalad iran si Paolo ago so ped a manga kikakalaboson sii ki Holiyo a kapitan ko salompok a manga sondaro a bebetowan sa Kompaniya o Solotan.
Miyageda kami sa kapal a poon sa Adramitiyo a makatitiyagar a pelayalayag ko manga pendongkoan sa probinsiya a Asiya. Tomiyolak kami a moonot rekami si Aristarko a taw sa Tisalonika a isa a siti sa Masidoniya.
Kagiya talondog a gawii na miyakaoma kami sa Sidon. Si Holiyo na inikalimo iyan si Paolo na pipero niyan on a mibentel iyan so manga ginawai niyan kaan iran sekaniyan kabegi ko manga kailangan iyan.
Poon roo na tomiyaros kami ko kapageeda ami ko kapal. Miyawa kami roo na kagiya pekesonsang kami o ndo na sii kami miyokit ko kilid a polo a Sipri a makadadalong ko ndo.
Piyamantek ami so ragat a pantag a Silisiya ago Pampiliya na iniraot kami sa Mira sii sa Lisiya.
Roo miyakatoon so kapitan o manga sondaro sa kapal a poon sa Alihandriya a song sa Italiya na piyakaogalin kami niyan sangkoto a kapal.
Malombat a kapepelayalayag ami ko miyamakapira gawii na maregen a kiniraoten rekami sa pantag a Nido. Na kagiya di kami pekataros sa mapantek sabap ko ndo na sii kami miyokit ko kadadalongan a kilid a polo a Krita a pantag a Salmoni.
Maregen a kapepagilida ami ron na iniraot kami ko kaden a bebetowan sa Mapiya a Pendongkoan a marani ko siti a Lasaya.
Samaoto na miyabolobolo den a kapelayalayag ami na riaot den so masa a piligro so kapelayalayag ka miyaipos den so Powasa. Sabap roo na liyalangan siran i Paolo
A tig iyan a Manga pagariya pekeilay aken a o melayalayag tano imanto na kemoralaan tano na kelaga so manga roran tano ago so kapal taman ko manga kaoyagoyag tano.
Ogaid na da ayoni o kapitan so lalangan i Paolo ka piyakineg iyan baden so toma o pangongolin ko kapal ago so kirek on.
Na kagiya giyangkoto a dodongkoan na kena a ba mapiya a lilindongan sii ko masa a dii kambarabarat na miyagayonayon so kadakelan ko manga lomayalayag a teros siran tomolak ka penamaran iran a kapakadongko iran sa Pinisi. Isa ini a pendongkoan sa Krita a makasasangor sa pagabagatan sa sedepan ago sii ko pagotaraan sa sedepan ka roo siran pekalindong ko masa a dii kambarabarat.
Mipoon somamber so abagat sa manaot na aya katao iran on na ipenggolalan iran so antap iran. Giyamitan iran sa dadan na milayalayag siran a pepagilid sa Krita.
Ogaid na da matey na somiyamber so tanto a mabager a sobosobo a bebetowan sa Otara a poon sangkoto a polo.
Diyasengan o ndo so kapal na kagiya di ami kesonsang so ndo na tiyaregan ami na mipepatiyanod kami baden.
Sii ko kapepagilid ami ko balet a bebetowan sa Klaoda na maregen a kipekipaaren ami ko awang a petondaan o kapal.
Kagiya maroran ai o manga gomagalebek na piyangolibedan iran so kapal sa tali a kiyandong ka pimbageran iran. Kagiya ipekelek iran o ba midatol so kapal ko mala a ipameted sa Sirtis na inibaba iran so layag na mipepatiyanod siran.
Mitataros den so kabager o sobosobo na sii ko miyakatalondog a gawii na inipelelebad iran so manga roran sa ragat.
Na sii ko ikatelo gawii na inipelelebad iran pen so manga kasangkapan o kapal.
Miyabolobolo den a gawii a da ami den mailay so alongan aya pen so manga bitoon na mitataros den so kapesember o sobosobo sa mabager. Samaoto na kiyadaan kami sa arap o ba kami pen makapegoyag.
Kagiya matey a da siran den makakan na tominindeg si Paolo ko look iran a tig iyan a Manga pagariya o piyakineg ako niyo ago da tano makatolak a poon sa Krita na di tano nda kiyarong sangkai a kamaregenan ago kabinasaan.
Ogaid na pakapipiyaa niyo a ginawa niyo imanto ka da a ba rekano petay apiya sakataw bo ka so bo so kapal i kebinasa.
Ka kagiya ko gagawii na so Allah a kirek raken ago pesimbaan ko na somiyogo raken sa malaikat a miyakatindeg ko obay aken
A tig iyan a Di ka pekelek Paolo! Disomala a makapengadap ka ko Solotan na sabap ko limo o Allah na sebeten iyan langon so pepelayalayag a ped ka.
Sabap san na pakapipiyaa niyo a ginawa niyo manga pagariya ka sasarigan aken so Allah a aya mapenggolaola na datar o pitero iyan raken.
Ogaid na disomala a kipimpir tano bo ko isa a polo.
Sii ko ikasapolo ago pat kagagawii na pekeanodanod kami pen sa ragat sa Adriya na kagiya kalookan a gawii na miyasipat o manga gomagalebek ko kapal a pepakarani kami sa kalopaan.
Inalogan iran so timbaga ko didalem a ragat ka tekesen iran i kadalem iyan na dowa polo repa. Kagiya makaiseg sa maito na tiyakes iran peroman na sapolo ago lima repa.
Kagiya ipekelek iran o ba masasa so kapal ko manga ator na inolog iran so pat a dadan a poon ko olinan o kapal na miyangangarapan siran sa o ba bo kepita den.
So manga gomagalebek na tomipeng siran malagoy ko kapal ka inalogan iran so awang sa ragat a omamanta sa pagalogan iran so ped a manga dadan sii ko lolong o kapal.
Ogaid na pitero i Paolo ko kapitan ago so manga sondaro a O di siran tatareg ko kapal na di kano penga sasabet.
So kiyanega sii o manga sondaro na piyamotol iran so manga tali a iiket ko awang na miyaolog den ai sa ragat.
Kagiya makagakap kami den na kiyatokawan ami a giyangkoto a polo na bebetowan sa Malta.
Tanto kami a inikapedi o manga magiinged on ka sabap sa pegoran ago matenggaw so doniya na mirapog siran ago pisekasakaw kami ran langon.
Miyamorot si Paolo sa sabekes a itagon na sii ko kapetegoa niyan on ko rapog na lominiyo ron so nipay sabap ko kayaw o apoy na pimborikisan iyan a lima i Paolo.
Kagiya mailay o manga magiinged so nipay a mabibitin sa lima niyan na pitero o oman i isa ko ped iyan a Baanda talibono angkai a mama ka apiya pen miyasabet ko ragat na di peperon o Kaontol o ba sekaniyan makapagoyag.
Ogaid na initapirik baden i Paolo so nipay sii ko apoy na da kasakiti.
Nanayaon iran a lomebag sekaniyan ago mitekaw a maoteng a miyatay. Ogaid na kagiya matey a kananayaw iran na da a marata a miyaolaola niyan na miyaalin so pamikiran iran ago tig iran a Tohan sekaniyan!
Kena a ba roo mawatan na aden a pangomaan a rek i Pobliyo a so olowan a sanasanaan ko polo na piyakabolos kami niyan ko walay niyan na pisekasakaw kami niyan ko soled o telo gawii.
Samaoto na makaiiga so ama i Pobliyo ka dii keyaw ago pelagotein. Somiyoled si Paolo ko rowang iyan na kagiya makapangangarapan na inidapenet iyan on a manga lima niyan na piyakapiya niyan.
Kagiya maolaola ini na miyamanong roo so langon o pepanga sasakit sangkoto a polo na piyamakapiya siran i Paolo.
Oriyan iyan na piyamegan kami iran sa madakel a manga pamemegayan na kagiya makatitiyagar kami melayalayag na riyoran iran ko kapal so langon a kailangan ami.
Sii ko kiyaipos o miyakatelo olan na tomiyolak kami a meeda ko kapal a poon sa Alihandriya a bebetowan sa Miyadowa a Magari a domiyongko sangkoto a polo ko masa a dii kambarabarat.
Miyakaoma kami ko siti a Sirakosa na tomiyareg kami roo ko miyakatelo gawii.
Poon roo na milayalayag kami na iniraot kami sa siti a Rigiyo. Kagiya talondog a gawii na somiyamber so abagat na so ikadowa gawii na miyakaoma kami sa Potiyoli.
Minitoona ami roo so ped a magariyari na inakol iran rekami a komaden kami kiran pasin sa isa ka pito gawii. Oriyan oto na somiyong kami sa Roma.
Kiyatokawan o manga magariyari sa Roma so makapantag rekami na miyamanong siran rekami sa taman sa Padian sa Apiyo ago sii ko inged a bebetowan sa Telo a Pembolosan ka pagalaon kami iran. Kagiya mailay siran i Paolo na piyanalamatan iyan so Allah na miyakapiya a ginawa niyan.
Kagiya makaoma kami sa Roma na pipero ki Paolo a makabaling a masisibay ogaid na nggogordiyaan o sakataw a sondaro.
Kagiya makatelo gawii na miyakipelimod si Paolo ko manga olowan o manga Yahodi sangkoto a inged. Kagiya malimod siran na pitero iyan kiran a Manga pagari ko apiya da a miyanggolaola ko a sopak ko bangsa tano o di na so manga taritib a initenan rekano o manga apo tano na kiyalaboso ako roo sa Yarosalim ago piyalad ako iran ko manga Iromanen.
Piyangingisean ako iran na mbokaan ako iran o kowan ka kiyatokawan iran a da a ba ko pinggolaola a patot a imbono raken.
Ogaid na kagiya sopaken ai o manga Yahodi na piyangni aken a pekikokom ako ko Solotan apiya pen da a dimanda aken ko royod aken a manga taw.
Giyai i sabap a piyangni aken a kimbitiyarain aken rekano ka mapapatong ako imanto sangkai a rantay sabap ko pepagarapen o manga taw sa Israil.
Tig iran ki Paolo a Da a miyatarima ami a sorat makapantag reka a poon sa Yodiya aya pen o ba aden a manga magariyari a miyakaoma sii a miyakapanotol o di na miyakatero sa marata mipantag reka.
Ogaid na kebayaan ami a katokawi ami ko mapipikir ka ka katawan ami a apiya anda na dii tero so manga taw sa makasosopak sangkai a ndao.
Mandiyadi na tomiyaalik siran sa gawii a kapamakinega iran peman ki Paolo. Na kagiya raoten angkai a gawii na madakel a miyamanong ko walay niyan. Na ipoon sa kapipita taman ko kiyagagawii niyan na piyangosiyatan iyan siran a di niyan kiran dii pemataan so makapantag ko Ndatoan o Allah. Piyanamaran iyan a kaayoki niyan kiran makapantag ki Isa ko kapegosaya niyan kiran ko Kitab o Mosa ago so Sorat o manga nabi.
So ped kiran na kiyaayokan o manga katero iyan ogaid na so ped na da iran paratiyayaa.
Da siran pagayonayon na miyamangawa siran roo kagiya mapasad tero i Paolo angkai a manga katero a Benar den so pitero o Soti a Roh a nggolalan ko Nabi Isayas sii ko manga apo iyo
A tig iyan a Songowi ngka ngkai a manga taw na teroa ngka a Pemakineg kano na pemakineg kano peparoman na di kano den pekasabot. Magilay kano na magilay kano peparoman na di kano den pekasarino.
Ka miyabaloy a makapal so manga poso angkai a manga taw inolen iran a manga tangila iran ago pinideng iran a manga mata iran kaan iran di kiilay so manga mata iran ago di iran kineg so manga tangila iran ago di iran kisabot so manga poso iran. Ka o ba siran baden makateklid kaan aken siran kapiyapiyai.
Sii ko soled o dowa ragon na mababaling si Paolo ko aapinan iyan a walay na pekormaten iyan so langon a pembentel on.
Alamat sorat ako i Paolo a oripen i Isa Al Masih makasampay ko langon a taw sa siti a Roma. Tiyawag ako o Allah kaan ako mabaloy a siyogo iyan na initoro ako niyan sa kapekalangkapa ko ko Mapiya a Totol iyan.
Initopa niyan angkai a Totol a nggolalan ko inisorat o manga nabi niyan sii ko Soti a Kitab.
Giyai so Totol makapantag ko Wata iyan a si Isa Al Masih a Kadnan tano. Mipantag ko kamamanosiyai ron na inimbawata sekaniyan a kiyababadan ko Daod
Ogaid na miyapayag a Wata sekaniyan o Allah sii ko mala i kabatowa a kiyaoyaga on a poon ko miyamatay a nggolalan ko Soti a Roh.
Nggolalan ko Al Masih ago sabap ko Ingaran iyan na inikalimo ako o Allah kaan ako mabaloy a siyogo iyan ago mapakalangkap aken ko langon a kena a ba manga Yahodi so Mapiya a Totol iyan kaan siran on makaparatiyaya ago makapangongonotan ko Allah.
Na maaped kano mambo ko siran oto a tiyawag sa kabaloya rekano a rek i Isa Al Masih.
Pisoratan ko sekano langon san sa Roma a pekebabayaan o Allah ago tiyawag iyan kaan mabaloy a manga kaom iyan. Pengnin ko a began kano sa limo ago kalilintad a poon ko Allah a Ama tano ago so Kadnan a Isa Al Masih.
Pagampaganay na pepanalamatan ko so Tohan ko a nggolalan ki Isa Al Masih sabap rekano langon ka pepekalangkap ko dalem a doniya so totolan ko paratiyaya niyo.
So Allah a pepanalagadan ko a iklas ko poso aken sii ko kipepangosiyaten ko ko Mapiya a Totol makapantag ko Wata iyan na katawan iyan a lalayon aken sekano den pegalowin
Oman ako pepangangarapan. Pepangnin ko ko Allah a o kabaya iyan na peron ako niyan imanto a mibentel aken sekano.
Ka ipekedali aken a kapakipegilaya ko rekano kaan aken sekano mapakambagian ko isa a rakmat o Roh a pekabager ko poso iyo
Ago an tano mamagoyata a nggolalan ko paratiyaya o oman i isa rektano.
Kabaya aken a katokawan iyo manga pagari ko a omanoman aken den pasaden sa ginawa ko a kimbentelen ko rekano ogaid na taman imanto na aden a makasesendod raken. Aya antap aken na penggalebek ako rekano san sa mapiya a ipegonga niyan a lagid o pinggolaola ko sii ko ped a kena a ba manga Yahodi.
Ka aden a ipapaliyogat raken a galebek sii ko langon a taw sii ko manga Grigo ago sii ko di iran manga royod sii ko aden a manga katao niyan ago sii ko da a manga sowa iyan.
Kagiya ka maoto na mala a kabaya aken sa kapekalangkapa ko pen ko Mapiya a Totol sii rekano a kibabaling sa Roma.
Ka di aken ikeya so Mapiya a Totol ka giyai so kabatowa o Allah a pekasabet ko oman i isa a peratiyaya paganay ron na so manga Yahodi na go bo so kena a ba manga Yahodi.
Ka mapapayag sii sangkai a Totol so kaontol a ibibilang o Allah a rek o taw a ana paratiyaya niyan a sii bo sabap ko paratiyaya. Misosorat ai ko Kitab a tig iyan a So taw a ibibilang a maontol sabap ko paratiyaya na keoyagoyag.
Pepakiilay o Allah so rarangit iyan a poon sa kasorgaan sii ko langon a kapegongkir ago kamarataan o manga taw a pegerenen iran so kapeketokawi ko tito a benar a nggolalan ko kapangararata iran.
Ka so tito a benar a ketokawan makapantag ko Allah na marayag kiran ka so den so Allah i miyakarayag on kiran.
Ka ipoon den ko kiyaadena ko doniya na so di penga iilay a kabatowa o Allah a da a ikepos iyan ago so katotohani ron na miyailay piyapiya ka kesabot ai o manga taw ko kapekeilaya iran ko manga nganin a inaden o Allah. Sabap sii na da a ba iran kidoawa
Ka apiya pen miyakilala iran so Allah na da iran den begi sa bantogan a rek o Allah aya pen o ba iran panalamat. So kapepamimikiran iran na kiyadaan baden sa bali na piyakaliboteng so poso iran a da a kesabot iyan.
Kabasa iran na maongangen siran ogaid na mimbaloy siran a manga lalong
Na da iran simbaa so kababantogan ago da a ipetay niyan a Tohan ka sominimba siran baden ko manga barahala a inisayan sa manosiya a petay bo ago manga papanok manga binatang ago manga nipay.
Sabap sii na piyalad siran o Allah ko kapepangonoti ran ko manga reresik a kabaya o manga poso iran na di ran dii nggolaolaa o oman i isa kiran so piyakayaya a manga nganin ko lawas o ped iyan.
Da iran paratiyayaa so katawan iran a tito a benar makapantag ko Allah ka ba iran den pitibaba so kiyaparatiyayaa iran ko manga kabokegan. Na sinimba iran ago piyanalagadan so manga nganin a inaden o Allah a kena a ba so Allah a aya kiran miyangaden a patot a podin sa taman sa pakataman. Amin.
Sabap sii na piyalad siran o Allah ko piyakayaya a kapepangabaya iran. Apiya so manga babay na tomiyalikod ko patot a olaola o kabababayai kiran ka pisembi iran ko di patot.
Lagid mambo o manga mama a ginekan iran so patot a kapekeromaa ko babay na mikekabayai siran a palaya mama a perarakagan siran a di ran dii nggolaolaan so piyakayaya. Sabap sii na ipendaneg kiran so mapapatot ko mariribat a olaola iran.
Sabap sa minda siran i ba iran kilalaa so Allah na piyalad iyan siran ko maresik a pamikiran sa kanggolaolaa iran ko di patot a penggolaolaan.
Pepagitowitoon iran so ped na ipekegowad iran so Allah. Mamakasodi siran ipoporo iran a ginawa iran ago di siran dii manakabor. Pepangembaal siran sa manga rarata ago di iran peratiyayaan so manga lokes iran.
Manga lalong siran di siran penga sasarigan di siran maginawa ago da a ba iran kapedi ko ped.
Kagiya ka maoto na apiya antawaa rekano a pekokomen iyan so ped iyan na da a ba niyan kidaowa ka o pekokoma ngka so ped na pekesala a ka a ginawa ngka ka di ngka dii nggolaolaan so datar anan a manga nganin.
Katawan tano a ontol so kakokoma o Allah ko manga taw a dii nggolaola sa datar anan a manga nganin.
Na ba ngka pipikira a pekalidas ka ko kaselaa reka o Allah o pesowaa ngka so manga olaola o ped a taw a pekokomen ka?
Ba ngka pesodia so kala iyan i gagaw ago kanapi ago kasabar iyan? Ba ngka di katawi a so gagaw o Allah na aya reka pekaagak sa katalikodi ngka ko manga dosa ngka?
Ogaid na mategas ka i olo ago di teobat! Sabap san na ba ngka den pekelonsani so rarangit o Allah a itena reka sii ko gawii a kepayag so rarangit iyan ago so ontol a kapengokom iyan.
Ka mbadalan iyan so oman i isa sa mapapatot ko manga galebek iyan.
Imbegay niyan so kaoyagoyag a da a kaposan iyan ko siran oto a mananamar sa bantogan pangkatan ago da a ikeda iyan a kaoyagoyag a nggolalan ko kapetordowa niyan ko di ran dii kanggolaola sa mapiya.
Ogaid na pakapemborngaten o Allah so gani niyan ago rarangit ko siran oto a aya iran bo pipikiren na giya ginawa iran ago pegongkiren iran so tito a benar kaan iran manggolaola so marata.
Kemoralaan ago perasain so oman i isa a dii nggolaola sa marata a paganay ron na so manga Yahodi na go bo so kena a ba manga Yahodi.
Ogaid na mbegan o Allah sa bantogan pangkatan ago kalilintad so langon a dii nggolaola sa mapiya a paganay ron na so manga Yahodi na go bo so kena a ba manga Yahodi
Ka da a ba raramigi o Allah.
So siran oto a miyakandosa a da kiran mitoron so Kitab o Mosa na pemamatay a da makokom o Kitab. Na siran oto a miyakandosa a initoron kiran so Kitab na kokomen siran a ipepasod ko Kitab.
Ka kena a ba so pepamamakineg ko Kitab i imbilang o Allah a maontol ka siran oto bo a dii nggolaola ko misosorat on.
So kena a ba manga Yahodi a da a ba iran Kitab na igira a di ran dii nggolaolaan so ipapaliyogat o Kitab a sii bo sabap ko migegedi ko hatin iran na miyabaloy so ginawa iran a kitab iran apiya da siran katoroni ko Kitab.
Pepakiilay iran sii a so manga sogoan o Kitab na misosorat ko manga poso iran na pepamataanan ai mambo o manga hatin iran ka pekesalak a mapepamikir iran a miyakasela siran na pekesalak a mapepamikir iran a da siran makasela.
Giyai i ipengokom o Allah sii ko gawii a pekikokom iyan ki Isa Al Masih so migagaib a manga pamikiran o manga taw a aya kaketoman o Mapiya a Totol a pepakalangkapen aken.
Seka a bebetowan ka a ginawa ngka sa Yahodi na o benar a somasarig ka ko Kitab ago ipepangandag ka so Allah
Na o katawi ngka so kabaya iyan ago inipangendao reka o Kitab o andamanaya i kapamilia ngka ko lebi a mapiya
Na o matatangked sa ginawa ngka a seka i pekaagak ko manga bota ago sindaw ka o kikalilibotengan
Na o pepangosiyat ka ko manga lalong ago pepangendao ka ko da a manga sowa iyan a rek ka so langon a katao ago tito a benar a matatago ko Kitab
Na o benar anan langon na ino ngka di pengendaowa a ginawa ngka a lagid o kapepangendaowa ngka ko manga ped? Ipepangosiyat ka a inisapar so kapamanekew ogaid na ba ka pepamanekew?
Di ngka dii teroon a inisapar so kasins ogaid na ba ka pesina? Ipekegowad ka so manga barahala ogaid na ba ngka pepanekewi so manga pesimbaan on?
Ipepangandag ka a sisii reka so Kitab ogaid na ba ngka pakapekeyaa so Allah sabap ko kasogoka ngka ko Kitab iyan?
Ka misosorat ko Kitab a Sabap rekano a manga Yahodi na mapepagitowito so ingaran o Allah o kena a ba manga Yahodi.
O petomana ngka so Kitab na so kiyatoria reka a aya toos sa Yahodi ka na aden a gona niyan. Ogaid na o pesogoka ngka so Kitab na datar ka bo o kena a ba Yahodi a da matori.
O so kena a ba Yahodi a da matori na petomanen iyan so manga sogoan o Kitab na ba sekaniyan di kibilang o Allah a lagid bo o miyatori?
Na giyangkoto a kena a ba Yahodi a da matori a petomanen iyan so Kitab na pepakiilay niyan a maontol sekaniyan a di seka a miyatori ago kiyatoronan ko Kitab ka ba ngka den pesogoka ngkoto a Kitab.
Ka aya tito a pagtaw o Allah na kena bo a ba so inimbawata a Yahodi a aya bo miyatori a lawas iyan
Kagiya benar oto na ba aden a mibibinta o manga Yahodi ko kena a ba manga Yahodi na ba aden a bali o kiyapakatori?
Oway madakel a mibibinta iran. Paganay ron na inisana kiran o Allah so manga katero iyan.
Ino o da pamaratiyaya so ped kiran? Ba aya maana ini na di den kesarigan so Allah sa kitomanen iyan ko manga initopa niyan sabap ko da iran kapamaratiyaya?
Kena! So Allah na lalayon benar apiya pen bokeg so oman i isa a taw. Ka misosorat ko Kitab a Pekiilay a benar ka igira a di ka dii tero na pepekataban ka igira a pekokom ka.
Ogaid na amay ka so karata tano na aya kesabapan ko kapeyaga piyapiya o Allah ko kaontol iyan ko kandanega niyan rektano na ba tano mapetero a di maontol so Allah ko kapenggolaolaa niyan sii?
Mataan a di! O di maontol so Allah ko kapendanega niyan rektano na andamanaya i kakekokoma niyan ko doniya?
So isa pen a mapetero na O marayag piyapiya so kabebenar o Allah amay ka pakateralebiyaan ko kapepamokeg aken na kesabapan ai ko kakebantogi rekaniyan na ino ako pendanega den a lagid o baradosa?
Giyanan na lagid bo o kapeteroa tano sa Nggolaola tano sa marata kaan misabap on so mapiya. Aden a ped a taw a piyagitowito ako iran ko kinisenditen iran a giyoto den i pitero aken. Na isela kiran so miyapetot kiran.
Na antonaa i mapetero tano? Ba sektano a manga Yahodi na lebi a mapiya i kapakambebetad a di so kena a ba manga Yahodi? Kena! Ka miyatero aken den a so manga Yahodi ago so kena a ba manga Yahodi na palaya den mipapaar o kadostaan.
Ka misosorat ko Kitab a Da den a sakataw bo a ba maontol
Da a ba pekasabot aya pen o ba aden a dii mbabanog ko Allah.
Miyamakasilay siran langon na palaya siran miyanga babaloy a da a bali niyan da a ba dii nggolaola sa mapiya a apiya sakataw bo.
So manga bakereng iran na lagid o kalelekaan a manga kobor ka pepakapoon so kapepanalibi ko manga dila iran na so manga katero iran na lagid o bisa o nipay.
Mapepeno a manga papait a sinta so manga ngari iran.
Makatitiyagar siran sa kapemono
Na apiya anda siran song na pepaminasa siran ago peperarasay siran
Na di iran katawan so lalan ko kalilintad
Aya pen o ba siran miyakasowa ko kikaleken ko Allah.
Na katawan tano a so langon a sogoan o Kitab na para ko siran oto a mapapadalem ko Kitab kaan da a sakataw bo a ba aden a kidaowa niyan ago an makokom o Allah so langon a taw sa doniya.
Da a sakataw bo a ba kibilang a maontol o Allah a nggolalan ko kapetomana niyan ko manga inisogo o Kitab ka aya kipantag o Kitab na so kapekikilalaan iyan on ko manga taw a miyakandosa siran.
Ogaid na imanto na miyapayag den so kaontol a imbilang o Allah a rek o taw a kena a ba makapenggolalan ko kapetomana niyan ko manga sogoan. Inipemataan ai o Kitab ago manga Sorat o manga nabi.
Giyai so kaontol a ibibilang o Allah a rek o langon a peparatiyaya ki Isa Al Masih a sii bo sabap ko paratiyaya iran on. Ndatadatar so langon a taw
Ka palaya siran miyakandosa ago da siran makaraot ko kababantogan a paparangayan a ipapaliyogat o Allah.
Ogaid na sabap ko da a bayad iyan a limo iyan na inibilang tano niyan a maontol a nggolalan ko kiyaaona rektano i Isa Al Masih.
Ka inirila sekaniyan o Allah ko kapatay kaan mapapas so manga dosa tano a nggolalan ko paratiyaya tano ko kiyapakatogaa ko rogo i Isa sabap rektano. Giyanan i okit a kiyapakiilain o Allah ko kaontol iyan ka sii ko miyanga iipos a gawii na lipas iyan so manga dosa o manga taw sabap ko napi niyan
Ogaid na nggolalan sangkai a pinggolaola niyan na piyakiilay niyan imanto so kaontol iyan kaan makilala a maontol sekaniyan sii ko kibibilangen a maontol ko siran oto a peparatiyaya ki Isa.
Kagiya ka maoto na antonaa i mipengandag tano? Da den! Ngkaino to? Ka kagiya so kakesabet tano na kena a ba sabap ko manga galebek tano ka sii sabap ko paratiyaya tano.
Ka matatangked sa ginawa ko a so taw na imbilang o Allah a maontol a sii bo sabap bo ko paratiyaya niyan a kena a ba sabap ko kapetomana niyan ko manga Kitab.
Ba aya bo a kitohan ko Allah na so manga Yahodi? Ba kena a Tohan sekaniyan mambo o kena a ba manga Yahodi? Mataan a Tohan iran sekaniyan mambo
Antonaa i mapetero tano makapantag ko Ibrahim a apoapoan tano?
O inibilang sekaniyan o Allah a maontol sabap ko manga galebek iyan na aden a mipengandag iyan. Ogaid na di sekaniyan makapengandag ko hadapan o Allah
Ka misosorat ko Kitab a Miyaratiyaya so Ibrahim ko Allah na minibilang so paratiyaya niyan a aya niyan kaontol.
Sokayan so taw a dii nggalebek ogaid na so sokay niyan na di kibilang a pamemegayan ka miyasokat iyan.
Ogaid na so taw a di penggalebek ka baden peparatiyaya ko Allah a ipembilang iyan a manga oontol so miyamakasela na imbilang so paratiyaya ngkoto a taw a aya niyan kaontol.
Giyanan i maana o pitero o Daod sii ko kiyaaloya niyan ko kararakmati ko taw a ibibilang o Allah a maontol a kena a ba sabap ko manga galebek iyan.
Ka pitero iyan a Rarakmatan so manga taw a kiyarilaan ko manga sala iran ago so siran oto a kiyasapengan so manga dosa iran.
Rarakmatan so taw a di den imbilang o Allah a madodosa.
Giyangkai a rakmat a miyaaloy o Daod na ba aya on bo kirek so miyanga totori? Kena ka rek ini mambo o da manga totori. Ka miyatero ami den a So paratiyaya o Ibrahim na minibilang a aya niyan kaontol.
Anda i kiyanggolaola ini? Ba isako da sekaniyan pen matori o di na isako miyatori den? Kena a ba oriyan o kiyatori iyan ka sii ko da niyan pen katori.
Na so kiyatori iyan na aya toos ago inipemataan ko kaontol a minibilang a rek iyan sabap ko kiyaparatiyaya niyan isako da pen matori. Kagiya ka maoto na so Ibrahim na aya ama o langolangon a da manga totori a ibibilang a manga oontol sabap ko paratiyaya iran
Na ama sekaniyan mambo o langolangon a miyanga totori a kena bo a ba sabap ko kiyapangatotori iran ka sabap sa perawaten iran so ladiyawan o Ibrahim a ama tano a aden a paratiyaya niyan sa da niyan pen katori.
So initopa o Allah ko Ibrahim ago so kebabadan on a mapekewali niyan so doniya na kena a ba sabap ko kiyatomana niyan ko manga sogoan ka sabap ko kaontol a minibilang a rek iyan ko paratiyaya niyan.
Ka opama ka miyabaloy siran a mamakapekewali sabap ko kapetomana iran ko kitab na da a bali o paratiyaya ago da a kipantag o topa o Allah
Ka so taw a pesogok ko Kitab na kerarangitan o Allah ogaid na o da a kitab na da den a kakesogoka ko kitab.
Kagiya ka maoto na so topa na mipepasod ko paratiyaya kaan ai matarima sii bo sabap ko limo o Allah ago an matangked a kimbegan iyan on ko langon a kiyababadan ko Ibrahim a kena bo a ba sii ko siran oto a mapapadalem ko Kitab ka sii pen ko siran oto a miyamaratiyaya a lagid o Ibrahim. Sekaniyan na aya tano ama langon
Ka misosorat ko Kitab a Biyaloy aken seka a ama o madakel a manga nasiyon. Inibegay angkai a topa ko Ibrahim sabap sa miyaratiyaya sekaniyan ko Allah a so Tohan a pepangoyag ko miyamatay ago di niyan dii teroon so mipantag ko manga nganin a da pen manggolaola a lagid bo o miyanggolaola den.
Na apiya pen di den keinam a ba mbawata so Ibrahim na siyarigan iyan so Allah ago piyaratiyaya niyan a pembaloy sekaniyan a ama o madakel a manga nasiyon a kitoman so pitero on o Allah a Giyanan i kadakel o kebabadan reka.
Na da kalebai so paratiyaya niyan apiya pen sii ko kapipikira niyan ko lawas iyan a lagid bo o miyatay ka miyakapagidad sa manga magatos ragon ago so kababalek o Sara a karoma niyan.
Da sekaniyan den ndowadowa ko kapeparatiyayaa niyan ko initopa on o Allah ka baden miyakabager so paratiyaya niyan na biyantog iyan so Allah
Ka miyatangked sa ginawa niyan a ketoman o Allah so initopa niyan.
Sabap sii na Minibilang so paratiyaya niyan a aya niyan kaontol.
Na giyangkai a katero a minibilang a aya niyan kaontol na kena bo a ba sabap rekaniyan so kinisoraten on
Ka sabap rektano mambo a imbilang a manga oontol a sektano a pepamaratiyaya ko Allah a aya mioyag ki Isa a Kadnan tano a poon ko miyamatay.
Kagiya ka maoto na kagiya ibibilang tano o Allah a manga oontol sabap ko paratiyaya tano na aden a kalilintad tano sii ko kaiisaisa tano ago so Allah a nggolalan ko Kadnan tano a Isa Al Masih.
Na sabap mambo ko paratiyaya tano ki Isa na miyakasoled tano sangkai a titindegan tano imanto a so kipekelimoon rektano o Allah. Na ipekebabaya tano so arap tano sa makapembagian tano ko bantogan o Allah.
Liyo san pen na ipekebabaya tano so manga karomasayan ka katawan tano a so manga karomasayan na pepekabegay sa kapakatiger.
Na so kapakatiger na pepekabegay sa paparangayan a ikesoat o Allah na so mapiya a paparangayan na pepekabegay sa arap.
Na giyangkai a arap tano na di tano niyan pakapekeyaan ka so kapekebabayai rektano o Allah na miyaodod sii ko manga poso tano a nggolalan ko Soti a Roh a inibegay niyan rektano.
Isako da a ba tano mapenggolaola a kisabet rektano na sii ko miyatendo a masa na miyatay so Al Masih para ko miyanga dodosa a taw.
Kena a ba makakakalilid i ba aden a kebaya matay para ko ped a taw apiya pen maontol. Masiken a aden a makaraw matay para ko mapiya a taw.
Ogaid na piyakiilay o Allah so kala o kapekebabayai niyan rektano ka isako manga baradosa tano pen na miyatay so Al Masih para rektano.
Na kagiya ibibilang tano imanto a manga oontol sabap ko kiyatoga o rogo iyan na taralebi pen a kakesabet tano ko rarangit o Allah a nggolalan ki Isa.
Gowani na manga ridoay tano o Allah ogaid na miningginawai tano niyan a nggolalan ko kiyapatay o Wata iyan. Na kagiya miyakangginawai tano den ago so Allah na taralebi pen a kakesabet tano a nggolalan ko kaoyagoyag o Wata iyan.
Kena a ba giyanan bo ka mapipiya a ginawa tano sii ko Allah sabap ko Kadnan tano a Isa Al Masih a ron miyakanggolalan so kiningginawain rektano o Allah.
Miyakasoled so dosa ko doniya a nggolalan ko sakataw a mama a so Adam na so dosa i miyakawit ko kapatay. Sabap sii na miyakalangkap so kapatay ko langolangon a manosiya ka kagiya miyakandosa so langon a taw.
Sisii den so dosa sa doniya ko da pen kitoronen ko Kitab ogaid na isako da a Kitab na da mikokom ko manga taw so manga dosa iran.
Ogaid na ipoon ko Adam taman ko Mosa na mipapaar o kapatay so langon a taw apiya so siran oto a da mamakandosa a datar o kiyasogoka o Adam ko inisogo o Allah. So Adam na isa a kiyaibaratan ko Al Masih a miyaori makaoma a di so Adam.
Ogaid na mbida so ondasan o pamemegayan o Allah ago so dosa o Adam. Ka apiya o benar a madakel a taw a miyamatay sabap ko kiyapakandosa angkoto a sakataw a mama na lebi den a mala a kiyaondasan o limo o Allah ago so pamemegayan iyan ko madakel a taw a inibegay a nggolalan ko limo o sakataw a mama a si Isa Al Masih.
Aden pen a mbidaan o pamemegayan o Allah ago so dosa ngkoto a sakataw a mama. Sii ko kiyaipos o isa a dosa niyan na kiyokom sekaniyan ago miyasala. Ogaid na sii ko kiyaipos o madakel a kiyapakandosa o manga taw na inibegay kiran o Allah so limo iyan kaan siran mibilang a manga oontol.
Ka sabap ko dosa o sakataw a mama na mipoon ndato so kapatay a nggolalan sangkoto a sakataw a mama ogaid na taralebi pen a so siran oto a pekatarima ko mala a limo o Allah ago so kaontol a aya pamemegayan iyan kiran na keoyagoyag siran ago makapendato a nggolaIan ko sakataw a mama a si Isa Al Masih.
Aya samporna iyan na aya ondasan o kiyapakandosa o isa a taw na so kiyasalaa ko langon a taw na datar oto mambo a so ondasan o maontol a pinggolaola o isa a taw na so kakibilangen ko langon a taw a manga oontol kaan siran maoyagoyag.
Ka madakel a taw a miyabaloy a manga baradosa sabap ko da kaparatiyaya o sakataw a mama a so Adam na datar oto mambo a madakel a taw a kebaloy a manga oontol sabap ko kapetoman o sakataw a mama a si Isa.
Initoron so Kitab kaan mapakadakel so manga sala ogaid na kagiya mindakel so manga dosa na taralebi ron mambo a miyakala so limo o Allah
Kagiya ka maoto na antonaa i mapetero tano? Ba tano terosen so di tano dii kapakandosa kaan makala so limo o Allah?
Mataan a di den! Sektano a miyada on so kapaar o kadostaan na andamanaya i kipetarosen tano ko di tano dii kandosa?
Ba niyo di katawi a isako kasalawatan tano a piyakaisaisa tano ago si Isa Al Masih na piyakaisaisa tano ago so kiyapatay iyan sii ko kiyasalawati rektano?
Kagiya ka maoto na nggolalan ko kiyasalawati rektano na miyatay tano ago minilebeng a ped iyan kaan datar o Al Masih a inoyag a poon ko miyamatay a nggolalan ko kababantogan a kabatowa o Ama na mipaginetaw tano mambo so bago a kaoyagoyag.
Na sabap sa miyaped tano ko Al Masih sii ko kiyapatay niyan na mataan den a keoyag tano mambo peroman a datar o kiyaoyaga rekaniyan.
Katawan tano a so kaasalan a ginawa tano na miyatotok ko kros a ped iyan kaan mada so kapaar o dosa ko manga lawas tano kaan di tano den mapengongoripen o dosa.
Ka apiya antawaa i miyatay na miyapokas den ko kapaar o dosa.
Na kagiya miyatay tano a ped o Al Masih na peparatiyayaan tano a keoyag tano mambo a ped iyan.
Ka katawan tano a inoyag so Al Masih a poon ko miyamatay na di den petay peroman na da den a kapaar on o kapatay.
Ka sii ko kiyapatay iyan na miyatay sekaniyan sa miyakaisaisa bo para ko dosa ogaid na sii ko kaooyagoyag iyan na oyagoyag sekaniyan para ko Allah.
Datar ai mambo na bilangen iyo a ginawa niyo a miyatay a mipantag ko dosa ogaid na oyagoyag bo a mipantag ko Allah sii ko kaiisaisa niyo ago si Isa Al Masih.
Kagiya ka maoto na di niyo pekipaaren ko dosa so manga lawas iyo a aden a kapetay niyan aya pen o ba niyo pangonoti so manga rarata a kabaya iyan.
Di niyo pen pelada so apiya antonaa ped ko lawas iyo ko dosa kaan maosar ko kamarataan ka ba niyo den palada a ginawa niyo ko Allah a datar o miyaoyag den a poon ko miyamatay ago palada niyo ron so manga ped ko lawas iyo kaan maosar ko manga antap a maontol.
Ka so dosa na di rekano den makapepaar ka kagiya kena den a ba kano mapapadalem ko kitab ka mapapadalem ko limo o Allah.
Ba aya maana ini na makapendosa tano pen sabap sa kena a ba tano pen mapapadalem ko kitab ka sii ko limo o Allah? Mataan a di!
Ba niyo di katawi a o palada niyo a ginawa niyo a oripen ko apiya antawaa sa kapetomana niyo ron na manga oripen kano niyan? O palada niyo a ginawa niyo ko dosa na aya ondasan iyan na kapatay na o palada niyo ko kapetomana niyo ko Allah na aya ondasan iyan na kaontol.
Ogaid na panalamatan tano so Allah ka apiya pen manga oripen kano gowani o dosa na piyaratiyaya niyo den sa iklas ko poso iyo so tito a benar a madadalem ko inipamangendao rekano.
Kiyabalokasan kano ko dosa na miyabaloy kano a manga oripen o kaontol.
Inosar aken sii so makakakalilid a manga katero kaan malebod a kakesabota niyo ron. Gowani na piyalad iyo so manga ped ko lawas iyo ka kapepangongoripena kiran o maresik ago pekitaralo a kamarataan na datar ai mambo a palada niyo imanto so manga ped ko lawas iyo ko kapepangongoripena kiran o kaontol a pekiyarong ko kasosoti.
Gowani ko manga oripen kano o dosa na da a labet iyo ko kaontol.
Antonaa i miyaparoli niyo ko kiyanggolaola niyo sangkoto a manga galebek a ipekeya iyo imanto? Aya ondasan iyan na kapatay.
Manga pagari ko a manga tatao ko Kitab na ba niyo di katawi a aya bo a kipepaaren ko taw o kitab na sii bo ko kaooyagoyag iyan pen?
Lbarat na so babay a aden a karoma niyan na mapapadalem ko kapaar o karoma niyan sii ko kaooyagoyag pen o karoma niyan sabap ko sogoan o Kitab. Ogaid na o matay so mama na miyaboka so babay ko sogoan a kapakatetapi iran.
Kagiya ka maoto na o makipetepi so babay ko salakaw a mama sii ko kaooyagoyag pen o karoma niyan na miyakasina sekaniyan. Ogaid na amay ka matay so karoma niyan a mama na kepokas so babay ko sogoan na kena a ba sekaniyan miyakasina o makipengaroma sa salakaw a mama.
Lagid kano niyan mambo manga pagari ko ka miyatay kano den mipantag ko kitab a nggolalan ko kiyapatay niyo a ped o Al Masih sii ko kiyatotoka ko lawas iyan ko kros. Imanto na minitapi kano ko salakaw a karoma niyo a sii rekaniyan a miyaoyag a poon ko miyamatay kaan tano makaonga sa mala i gona ko Allah.
Sii ko kipepaaren rektano o kamamanosiyai rektano na so manga rarata a kabaya tano a baden piyokaw o manga sogoan o Kitab na aya dii nggalebek sii ko manga lawas tano na aya inionga iran na pekiyarong ko kapatay.
Ogaid na imanto na miyaboka tano ko Kitab ka lagid tano bo o miyamatay mipantag sangkoto a makapepaar rektano gowani. Imanto na makapenalagad tano ko Allah ko bago a okit a nggolalan ko kapetomana tano ko Roh iyan a kena a ba sii ko andang a okit a nggolalan ko kapetomana ko manga sogoan a misosorat ko Kitab.
Ba aya maana ini na ipekedosa tano so Kitab? Mataan a kena! Ka o da a Kitab na di aken katawan o antonaa i dosa. Di aken katawan o antonaa i napso o da a sogoan a tig iyan a Di ka penapso.
Ogaid na so dosa na inosar iyan angkai a sogoan ka miyakanggolalan on na miyakapokaw raken so dosa ko langon a pisosonan a marata a kabaya. Ka o da a Kitab na da o kowan angkai a kapaar o dosa.
Gowani ko da ko pen kaketokawi ko Kitab na oyagoyag ako ogaid na sii ko kiyatokawi ko sangkai a sogoan na miyapayag so dosa
Na miyatay ako. Na so sogoan a patot a pekawit raken so kaoyagoyag na kiyasabapan baden ko kiyapatay aken.
Ka so dosa na miyaparo ron a kiyasalibaa niyan raken na nggolalan ko sogoan na miyapatay ako niyan.
So Kitab na soti na so manga sogoan iyan na soti maontol ago mapiya.
Ba aya maana ini na so mapiya na aya raken miyakapatay? Mataan a kena! Ogaid na so dosa na inosar iyan so mapiya a aya niyan gomaan ko kiyabonoa niyan raken kaan makilala so tito a parangay niyan. Sabap san na miyakanggolalan ko sogoan na miyapayag piyapiya so karata o dosa.
Katawan tano a so Kitab na aya bo a kaketomana on na nggolalan ko kabatowa o Roh ogaid na matag ako baden manosiya a pipesa a mapengongoripen o dosa.
Di aken seboten so di aken dii manggolaola. Kebayaan aken nggolaola so mapiya ogaid na kena a ba giyanan i di aken dii manggolaola ka so bo so ipekegowad aken.
Na o so di aken dii manggolaola na kena a ba aken kabaya a penggolaolaan ko na keilay sii a aayonan aken a ontol so Kitab.
Aya benar na kena den a ba so tito a ginawa ko i ba dii nggolaola sa datar ai ka so dosa a madadalem raken.
Katawan aken a da den a mapiya a ba raken madadalem aya maana niyan na sii ko kamamanosiyai raken ka apiya pen aden a niyat aken sa kanggolaola sa mapiya na di aken ai mapenggolaola.
Di aken kegaga nggolaola so mapiya a kebayaan ko nggolaola ka aya di aken dii manggolaola na so marata a kena a ba ko kabaya a penggolaolaan ko.
Na o pinggolaola ko so di aken kabaya i ba ko nggolaolaa na kena a ba so tito a ginawa ko i minggolaola on ka so dosa a madadalem raken.
Kagiya ka maoto na kiyatokawan aken angkai a kokoman igira a kebaya ako nggolaola sa mapiya na so marata i di aken dii manggolaola.
Aayonan o hatin aken so manga sogoan o Allah
Ogaid na makikilala aken a aden a mbida a kokoman a dii nggalebek ko manga ped ko lawas aken a makasosopak ko kokoman a aayonan o pamikiran aken na giyangkoto a kokoman na pepakipengongoripen ako niyan ko dosa a sisii ko manga ped ko lawas aken.
Aya mataan den imanto na di den kesala so manga taw a maiisaisa siran ago si Isa Al Masih.
Ka sii ko kaiisaisa tano ago si Isa Al Masih na so kabatowa o Roh a pepangoyag na biyalokasan ako niyan ko kapaar o dosa a kiyarong ko kapatay.
Di ini kegaga o Kitab sabap ko kalobay o kamamanosiyai rektano. Sabap sii na pinggolaola ini o Allah ko kiyasogoa niyan ko Wata iyan sa doniya sii ko lawas a lagid o lawas tano a baradosa a kamamanosiyai ron kaan matay sekaniyan sabap ko manga dosa. Na bininasa niyan so kapaar o dosa sii ko kamamanosiyai rektano.
Pinggolaola niyan ai kaan so kaontol a ipapaliyogat o Kitab na matarotop sii rektano a aya tano ipepaginetaw na kena a ba so kamamanosiyai rektano ka so Roh.
Siran oto a ipepaginetaw iran so kamamanosiyai kiran na lalayon pepamikir ko manga kabaya o kamamanosiyai kiran ogaid na siran oto a ipepaginetaw iran so Roh na lalayon pepamikir ko manga kabaya o Roh.
Na so kipepaaren ko pamikiran o kamamanosiyai na kiyarong ko kapatay na so kipepaaren on o Roh na kiyarong ko kaoyagoyag ago kalilintad.
Ka so taw a ipapaar so pamikiran iyan o kamamanosiyai ron na riridoon iyan so Allah ka di niyan tomanen so manga sogoan o Allah na di niyan den ai ketoman.
Siran oto a ipapaar o kamamanosiyai kiran na di iran den kesoat so Allah.
Ogaid na kena a ba kano ipapaar o kamamanosiyai rekano ka ipapaar kano o Roh o benar a sii rekano komakaden so Roh o Allah. Na apiya antawaa i da on so Roh o Al Masih na kena a ba rek o Al Masih.
Ogaid na o madadalem rekano so Al Masih na apiya pen petay so lawas iyo sabap ko dosa na oyagoyag so niyawa niyo sabap sa ibibilang kano a maontol o Allah.
Na o sii rekano komakaden so Roh o Allah a aya miyoyag ki Isa a poon ko miyamatay na sekaniyan oto a miyoyag ki Isa Al Masih a poon ko miyamatay na pengoyagen iyan mambo so manga lawas iyo a aden a kapetay niyan a nggolalan ko Roh iyan a komakaden sii rekano.
Kagiya ka maoto manga pagari ko na kena a ba rektano ipapaliyogat a kapepangonoti niyo ko kamamanosiyai rektano.
Ka o pepangonoti niyo so manga rarata a kabaya o kamamanosiyai rekano na pematay kano den ogaid na o pekibonoon iyo ko Roh so manga rarata a olaola o lawas iyo na keoyag kano.
Siran oto a pegagaken o Roh o Allah na manga wata siran o Allah.
Ka so Roh a tiyarima iyo na di kano niyan mbalowin a manga oripen a lalayon pekelek ka tiyarima iyo so Roh a biyaloy kano niyan a manga wata o Allah sabap sii na petelowan tano sekaniyan a Ama Ama aken.
Giyangkoto a Roh na pepamataanan iyan ko niyawa tano a manga wata tano o Allah.
Na kagiya manga wata tano niyan na makapekawali tano ko manga rakmat a pitiyagar o Allah para ko manga pagtaw niyan na kirakes tano mambo ko kakekawaliya o Al Masih ko pitiyagar o Allah para rekaniyan. Ka o pembegian tano ko manga karomasayan iyan na makapembagian tano ko bantogan iyan.
Tatarimaan aken a so manga karomasayan tano sangkai a masa na lagid bo o tanto a makep amay ka pakapelebiyaan ago so bantogan a kipayag rektano.
So langon a taman a miyanga aaden na nomanayaw a ipekedali iran so kipeyagen o Allah ko manga wata iyan.
Ka kiyokom o Allah a keilang baden so so langon a kaaden na kena ini a ba sabap ko kabaya iran ka sabap ko takdir o Allah. Ogaid na apiya pen ai na iinamen iran
A kebalokasan so langon a kaaden ko kaooripeni kiran o kapekeredak ago makapembagian siran ko kababantogan a kapakadadaya o manga wata o Allah.
Katawan tano a taman imanto na so langon a kaaden na dii makaperego ko masakit a datar o pembaliliten a babay.
Na kena a ba siran bo ka sektano mambo a katatagoan ko Roh a aya paganay a pamemegayan rektano o Allah na di tano mambo dii makaperego sii ko ginawa tano sii ko kapenayawa tano ko kambaloya rektano piyapiya o Allah a manga wata iyan ago so kakebalokasi niyan ko manga lawas tano.
Apiya pen miyasabet tano den na pepegarapen tano pen ai ka o miyatarima tano den na di den kailangan a kapepegarapa tano ron.
Ogaid na o pepegarapa tano so da tano pen matarima na pepenayaw tano ron a sesabar.
Benar so peteroon ko imanto sii ko kaiisaisa ko ago so Al Masih na kena a ba ako pepamokeg. Na pepamataanan ai mambo o hatin aken a pepakaliwanagan o Soti a Roh na giyai i kebayaan ko tero
Tanto a mararata a ginawa ko ago da den a rintas o kapakamboboko o poso aken
Ka masisingayo aken a o kepakay na kemorkaan ako o Allah a mabelag ko Al Masih para ko kamapiyaan o manga pagari aken a Yahodi a ped ko bangesa ko
A manga Israil. Miyapili siran o Allah a manga wata iyan na piyakambagian iyan siran ko bantogan iyan. Pimbaalan iyan so manga Kapasadan iyan mipantag kiran na siran i kiyatoronan o Allah ko Kitab o Mosa. Rek iran so kapesimba ko Allah sii ko Timplo na miyatarima iran so manga topa o Allah.
Kiyababadan siran ko kababantogan a manga apoapoan na sii ko kiyababadan kiran na inimbawata so Al Masih mipantag ko kamamanosiyai ron. Sekaniyan so Tohan a lebi a maporo ko langon taman a patot a pepodin sa taman sa pakataman! Amin.
Na apiya pen kena a ba so langon a Yahodi i ba miyakaparatiyaya na kena a ba aya maana ini na da tomanen o Allah so topa niyan ka kena a ba so langon a kiyababadan ko Israil i ba tito a manga taw o Allah.
Kena pen a ba so langon a kiyababadan ko Ibrahim i ba tito a manga mbawataan iyan ka pitero o Allah ko Ibrahim a So bo so kebabadan ki Iskak i imbilang a manga mbawataan ka.
Aya maana ini na kena a ba siran oto a inimbawata ko kamamanosiyai a okit i ba manga wata o Allah ka siran oto a inimbawata a minisabap ko topa o Allah na aya imbilang a tito a manga kiyababadan ko Ibrahim.
Ka aya initopa o Allah na giyai Sii ko datar ai a masa ko talondog a ragon na kesoy ako na pembawata si Sarah sa mama.
Giyangkai a wata a mama na so apo tano a si Iskak. Na mimbawata sekaniyan ago si Ribikah sa miyadowa a manga wata.
Ogaid na sii ko da pen kimbawataan sangkoto a manga wata ago so da iran pen kanggolaola sa mapiya o di na marata na aden a pitero o Allah ki Ribikah kaan matoman so takdir iyan sa kapili iyan sa sakataw sangkoto a manga wata
A kena a ba sabap ko galebek iyan ka sii bo sabap ko kiyatawaga on o Allah. Na aya pitero iyan ko Ribikah na So kaka na mapenonogo o ari.
Ka miyatoman angkai a misosorat ko Kitab a Kiyababayaan ko si Yakob ogaid na inikagowad aken si Isaw.
Na antonaa i mapetero tano makapantag sii? Ba so Allah na di maontol? Mataan a kena a ba di maontol!
Ka pitero iyan ko Mosa a Ikepedi aken so kebayaan ko komapedi na ipengalinggagaw aken so kebayaan ko mangalinggagaw.
Kagiya ka maoto na so katarimaa ko topa o Allah na kena a ba mipepasod ko kabaya o taw o di na so kapepanamar iyan ka sii sabap ko kapedi o Allah.
Ka pitero o Kitab ko Radiya Piraon a Biyaloy aken seka a dato kaan aken mapakiilay so kabatowa aken a nggolalan reka ago an mapakalangkap so ingaran aken ko dalem a doniya.
Keilay sii a ikepedi o Allah so apiya antawaa i kebayaan iyan komapedi na pepakategasen iyan so poso o apiya antawaa i kebayaan iyan a kapakategasa niyan on ko poso iyan.
Masiken a aden a isa rekano a peteroon iyan raken a O benar oto na ino selaa o Allah so taw? Antawaa i pekasopak ko kabaya o Allah a penggolaolaan iyan?
Ogaid na antawaa ka a matag manosiya a makipelampawiya ko Allah? Ba pekagiraw so koden ko mimbaal on a Ino ako ngka pagembaali a datar ai?
Ba da a kabenar o pangengembaal sa koden sa kambaali niyan ko sasatompi a miyabonaw a bote sa dowa barang a koden a so isa on na mala i arga ago so isa na barato?
Datar oto so kabenar o Allah. Kepakay a pekiilay niyan so rarangit iyan ago pekikilala niyan so kabatowa iyan a nggolalan ko kambinasaa niyan ko siran oto a mapapatot on ogaid na tanto niyan siran baden a pisebaran.
Aya sabap iyan na an iyan mapakiilay so tanto a mala a bantogan iyan ko siran oto a ipekepedi iyan a miyatiyagar iyan gowani a makapembagian ko bantogan iyan
A aya maana niyan na sektano den a piyanawag iyan a kena a ba sii bo pekapoon ko manga Yahodi ka poon mambo ko kena a ba manga Yahodi.
Giyai i pitero iyan a inisorat o nabi Hosiyas a Mbetowan ko sa manga pagtaw aken so kena a ba ko manga pagtaw gowani na siran oto a da ko kababayai gowani na mbetowan ko sa pekebabayaan ko. 
Ago Sii ko darpa a ron kiran miyatero gowani a kena a ba ko sekano manga taw na ron siran kebetowi sa manga wata o oyagoyag a Tohan. 
Na giyai i pitero o Isayas makapantag sa Israil a Apiya pen so manga taw sa Israil na lagid sa kadakel o peted sa kilid a ragat na maito bo a kesabet kiran
Ka so Kadnan na penggagaanan iyan tomoman so isela iyan ko doniya kaan den mapasad.
Na kitoman den so miyaalamat o Isayas a O da lambaa o Kadnan a Lebi a Mamaapaar so ped ko kiyababadan tano na miyapolang tano den a datar o manga taw sa Sodom ago so manga taw sa Gomorah.
Kagiya ka maoto na antonaa i mapetero tano? Aya mapetero tano na giyai so kena a ba manga Yahodi a da panagontaman sa kapakaontol iran na miyakowa iran den so kaontol a so kaontol a mipepasod ko paratiyaya.
Ogaid na so manga taw sa Israil a pepanagontamanan iran so kaontol a mipepasod ko manga sogoan na da siran raoten ko antap iran.
Ngkaino bes? Aya sabap iyan na so kapepanagontaman iran na kena a ba mipepasod ko paratiyaya ka sii baden ko manga galebek. Minisosong siran ko ator a pekesosongan
Manga pagari aken tanto a masisingayo o poso aken a masabet so manga Israil na giyai i pepangangarapanen ko ko Allah.
Kapemataanan aken a tanto iran a pananamaran iran a kapepanalagadi ran ko Allah ogaid na kena ini a ba mipepasod ko ontol a katao.
Da iran tagoa sa ginawa so okit a kibilangen o Allah ko taw a maontol ka piyanamaran iran baden a kapekedega iran ko rek iran a okit ko kapakaontol na da iran tarimaa so kaontol a ipembegay o Allah.
Ka so Al Masih na inepos iyan so okit ko kapakaontol a sii mipepasod ko kapetomana ko manga sogoan kaan mibilang a maontol so oman i peparatiyaya.
Giyai i inisorat o Mosa makapantag ko kapakaontol a mipepasod ko kapetomana ko manga sogoan So taw a petoman ko manga sogoan na aya niyan ikeoyagoyag.
Ogaid na giyai i miyatero makapantag ko kapekaontol o taw a mipepasod ko paratiyaya Di ngka peteroa sa ginawa ngka a Antawaa i penik sa kasorgaan?   o di na
Di ngka pen peteroa a Antawaa i penog ko pitidaleman ko doniya?  .
Aya miyatero na giyai Marani rekano so katero ka sii ko manga modol iyo ago madadalem ko manga poso iyo. Aya maana ini na so katero makapantag ko paratiyaya a pepakalangkapen ami.
Ka o teroa o modol ka a si Isa na aya Kadnan ago peratiyayaan pen o poso o ka a inoyag sekaniyan o Allah a poon ko miyamatay na kesabet ka.
Ka imbilang ka a maontol o Allah a nggolalan ko kaparatiyaya o poso o ka na kesabet ka a nggolalan ko kapayaga on o manga modol ka.
Misosorat ko Kitab a Apiya antawaa i peserig rekaniyan na di den makapekeya
Na mirarakes sii so langon a taw ka da a mbidabidaan o manga Yahodi ago so kena a ba manga Yahodi ka so isaisa a Kadnan na aya Kadnan o langon a taw na rarakmatan iyan so langon a pepananalo rekaniyan.
Ka misosorat ko Kitab a Apiya antawaa i petelo ko ingaran o Kadnan na kesabet.
Ogaid na andamanaya i kapetelowi iran ko Kadnan o da iran paratiyayaa? Na andamanaya i kaperatiyayaa iran rekaniyan o da iran maneg so makapantag on? Na andamanaya i kakenega iran on o da a ba on pepakalangkap?
Na andamanaya i kapekalangkapa on o da a miyasogo a pekalangkap on? Misosorat ko Kitab a Sayana a mapiya i paras so manga ai o siran oto a pepakalangkap ko mapiya a totol!
Ogaid na kena a ba so langon a manga Israil a miyamakaneg ko Mapiya a Totol i ba on tomiyarima. Ka pitero o Nabi Isayas a Hey Kadnan antawaa i miyaratiyaya ko totol ami?
Kagiya ka maoto na so paratiyaya na pepekapoon ko kapemakinega ko katero a pepakalangkapen makapantag ko Al Masih.
Ogaid na aden a ipagise aken makapantag ko manga Yahodi. Ba iran da maneg so katero? Mataan a miyaneg iran ka misosorat ko Kitab a So sowara iran na lomiyangkap ko dalem a doniya na iniraot so manga katero iran ko pirowarowangan o doniya.
Na ipagise aken pen Ba da ini sabota o manga taw sa Israil? Aya paganay a somimbag sii na si Mosa a tig iyan a Pakipesigi aken sekano ko manga taw a kena a ba tito a bangsa. Pakipekerangitan aken sekano ko nasiyon a da a sabot iyan.
Na pitero i Isayas sa masagogod a Miyatoon ako o manga taw a da raken mbabanog. Piyayag aken a ginawa ko ko manga taw a da raken pangingise.
Kagiya ka maoto na ipagise aken o ba initolak o Allah so manga taw niyan? Mataan a kena! Ka taw ako mambo a Israil a kiyababadan ko Ibrahim ago maaped ko mbatabataa a Baniyamin.
Da tolaken o Allah so manga taw niyan a piyamili iyan sii ko miyanga oona a gawii. Ba niyo di katawi so pitero o Kitab makapantag ki Iliyas a so kadadawaya niyan ko manga Israil sii ko kapepangangampedian iyan ko Allah?
Tig iyan a Hey Kadnan piyamono iran so manga nabi ngka ago piyanempag iran so manga aparan ka na saken bo i miyalamba na pananamaran ako iran pen mono.
Na antonaa i inisembag on o Allah? Pitero iyan a Aden pen a pito nggibo a manga taw a inisenggay aken a rek aken a da pamanimba ko barahala a Baal.
Na datar oto mambo imanto ka aden pen a manga Yahodi a piyamili o Allah sabap ko limo iyan.
So kiyapamilia niyan kiran na sabap ko limo iyan a kena a ba sabap ko manga galebek iran ka o sabap ko manga galebek iran na so limo iyan na kena a ba tito a limo.
Na antonaa bes i masosowa? Kena a ba langon o manga Israil i miyakakowa ko di ran dii mbabanogen. Aden a maito kiran a miyamakakowa on a so siran oto a piyamili o Allah ogaid na so manga ped na miyamakategas i poso.
Giyanan i misosorat ko Kitab a Piyakitepol o Allah so pamikiran iran na taman imanto na di iran kiilay so manga mata iran ago di iran kineg so manga tangila iran.
Na pitero o Daod a Pengnin ko a mabaloy a sampirot ago litag so manga rakmat iran a aya kesosongan kiran ago ikebinasa iran.
Kalibotengan so mata iran kaan siran di pemakailay na manga pepeko so manga likod iran sa dayon sa dayon.
Na aden pen a ipagise aken Kagiya misosong so manga Yahodi na ba siran miyaoteng a di den makapembowat? Mataan a kena! Sabap ko kiyapakasela iran na miyakaoma so kakesabet ko kena a ba manga Yahodi kaan kiran makasigi so manga Yahodi.
Na o so kiyapakasela o manga Yahodi ago so kiyakorangi kiran na aya sabap o kiyarakmati ko kena a ba manga Yahodi sa dalem a doniya na taralebi pen a perakmatan so doniya amay ka matarotop so kadakel o manga Yahodi a pemaratiyaya.
Na peteroon ko rekano a kena a ba manga Yahodi a sabap sa siyogo ako rekano a kena a ba manga Yahodi na ipepangandag aken so galebek aken sii rekano
Kaan masiken a mapakasigi aken so ped aken a manga Yahodi ago masabet aken so ped kiran.
Ka o so kinitolaken kiran o Allah na aya kiyasabapan ko kiningginawain iyan ko ped a manga taw sa doniya na antonaa i kesowasowa amay ka terimaan iyan siran peroman? Datar oto o kakeoyag o miyamatay!
O soti so paganay a sabagi ko paan a isepaat ko Allah na soti mambo so kalaan on. Na o soti so bekaw o kayo na soti mambo so manga sapak iyan.
Piyamotol so ped ko manga sapak o piyamola a kayo a olibi na seka a kena a ba Yahodi na lagid o minitoor on a sapak o kayo a olibi sa kalasan na di ka dii makambagian ko ipekeoyag a lita a poon ko bekaw o piyamola a kayo.
Sabap sii na di ngka pipikira i ba ka lebi a mapiya a di so miyanga popotol a sapak. O giyanan i mapipikir ka na tatanodi ngka a kena a ba ka makatotokod ko bekaw ka so bekaw na aya reka makatotokod.
Masiken a peteroon ka a Piyamotol so manga sapak kaan ako mitoor ko piyotolan on.
Benar oto. Ogaid na piyamotol siran ka da siran paratiyaya na aya kitatapiin reka on na sabap ko paratiyaya ngka. Na di ngka ini pengandagen ka ba ka den kalek.
Ka o da maapi o Allah so manga Yahodi a aya tito a manga sapak na di ka niyan mambo pemaapan.
Kagiya ka maoto manga pagari aken na sabap ko mala a kapedi rektano o Allah na pagakolen ko rekano a palada niyo rekaniyan so manga lawas iyo a aya den oyagoyag a sapaat a soti ago ikesoat o Allah ka giyanan i patot ago tito a kapesimbaa niyo ron.
Di niyo perawata so paparangayan a kadodoniyai ka pakisalinen iyo baden ko Allah so paparangayan niyo a nggolalan ko kapembagowi ko pamikiran iyo. Amay ka magiyoto na kepariksa iyo o antonaa i kabaya o Allah a so mapiya matatarotop ago ikesoat iyan a kabaya iyan.
Sabap ko kinikalimoon raken o Allah na peteroon ko ko oman i isa rekano a di niyo pipikira i ba kano lebi pen a mala i kipantag a di so tito a kipantag ka ka pakaontola niyo baden so kakokoma niyo sa manga ginawa niyo a ipepasod ko kala o paratiyaya a inibegay rekano o Allah.
Madakel a manga anggaota o isaisa a lawas o oman i isa rektano ogaid na giyangkai a manga anggaota na kena a ba ndatadatar bo so manga sangan iran.
Datar oto mambo a apiya madakel tano na lagid tano bo o isaisa a lawas sii ko kaiisaisa tano ago so Al Masih na so oman i tetanggisa rektano na mipageepeda o ped iyan.
Mbidabida so manga moodiset a inipamegay rektano o Allah. O aden a moodiset ka sa kapekepayaga ko lalag o Allah na nggolaolaa ngka ini igira a aden a paratiyaya ngka sa kapenggolaolaa ngka on.
O so moodiset ka na kapanalagad na panalagad ka baden o so kapangendao na pangendao ka
O so kapangosiyat na pangosiyat ka. So pepemegay ko rek iyan na nggolaolaa niyan sa da a ba on kaliget. So pepegolowan na panamar baden. So dii nggalebek ko kapedi na nggolaolaa niyan a mapipiya a ginawa niyan.
Tatantowa niyo so kapekebabayai o oman i isa ko ped iyan. Lidasi niyo so marata na kapeti niyo so mapiya.
Nggiginawai kano a lagid o magariyari na pelalawana kano ko kapegadati o oman i isa ko ped iyan.
Di kano pembokela ka nggalebek kano sebenar. Pangongonotani niyo so Kadnan sa kasosomayodi ko niyawa ngka.
Kababaya kano baden sii ko arap iyo. Sesabar kano ko manga karomasayan iyo. Pepangangarapan kano lalayon.
Baadi niyo ko rek iyo so manga kaom o Allah a korang i rek na panamar kano ko di niyo dii kasekasakaw.
Pangniya niyo ko Allah a rakmatan iyan so siran oto a pesetro rekano. Oway rakmati niyo siran a kena a ba niyo pesintaan.
Kababaya kano igira a sisii kano ko manga pekebabaya na segad kano igira a sisii kano ko dii mamanegad.
Pagayonayon kano. Di kano pengimporoan ka pageepedaan iyo so mangangalimbabaan. Di kano peseyan sa maongangen.
O nggolaolai kano sa marata o apiya antawaa na di niyo mbadali sa marata. Panamari niyo nggolaola so kikilalaan o langon a taw a mapiya.
Taman sa kegaga niyo o kepakay na pelilintada kano ago so langon a taw.
Di kano peseop manga ginawai aken ka pakidanegen iyo baden ko Allah so lominingo rekano ka misosorat ko Kitab a Saken i seop ago saken i mbedal a tig o Kadnan.
Ka nggolaolaa niyo baden angkai a misosorat a O pekeor so ridoay ngka na pakakana ngka sekaniyan o pekewaw na pakainoma ngka ka so di ngka sii dii kanggolaolaa na aya ngka kitabotoden ko pekerab a manga waga sii ko olo niyan.
Disomala a pakindato so oman i isa ko manga olowan sa gobirno ka so langon a kadato na poon ko Allah ago so langon a manga olowan na piyakandato o Allah.
So taw a pesopak ko kadato na pesopaken iyan so pimbaalan o Allah na siran oto a pesopak on na mataan a ndanegen.
Ka so manga olowan na da a ba sabap a kipekeleken on o taw a dii nggolaola sa mapiya ka so bo so dii nggolaola sa marata. Ba ngka kabaya a di ngka ikelek so olowan? Na nggolaolaa ngka so mapiya na podin ka niyan.
Talasogoay sekaniyan o Allah a pepanalagad para ko kamapiyaan ka. Ogaid na o penggolaola ka sa marata na kaleken ka ka aden a kapaar iyan sa kandanega niyan reka ka talasogoay sekaniyan o Allah a pepekadaneg ko siran oto a dii nggolaola sa marata.
Kagiya ka maoto na ipapaliyogat rekano a kapakimbabaya iyo ko manga olowan a kena bo a ba an iyo kalidasi so kandanega rekano ka sabap mambo ko hatin iyo.
Giyanan i sabap a kapembayad iyo sa manga bowis ka kagiya so manga olowan na manga pepanalagad ko Allah sii ko kapetomana iran ko manga atastanggongan iran.
Begi niyo so langon a taw ko kak iran. Pembayadi niyo so manga bowis iyo a so bowis sabap ko lopa iyo ago so bowis sabap ko tamok iyo na pagadati niyo ago selaa niyo so langon a kaaasakan sii.
Di kano pengotang sa apiya antona onon ko apiya antawaa. Aya bo a patot a pagotangen iyo na so kapekebabayai niyo ko oman i isa. Ka so pekebabaya ko ped na miyatoman iyan den so Kitab.
Giyangkai a manga sogoan a Di ka pesina di ka pemono di ka pemanekew di ka penapso ago apiya antonaa ped a sogoan na miyarangkom ai langon sangkai a isa a sogoan a Kababayai ngka so siringan ka a lagid a ginawa ngka.
So pekebabaya ko ped iyan na di niyan keraw nggolaolaan sa marata so ped iyan. Kagiya ka maoto na so kapekebabayai ko ped na aya kapetomana ko Kitab.
Mala ini i kipantag a sowaan iyo ka kagiya katawan iyo den o antonaa i masa imanto. Giyai den i masa a disomala a pegnaw kano ka miyakarani den imanto so kakesabet tano a di so kiyapakapoon tano maratiyaya.
Minibolog den so kagagawii ka sembi on so kadaondaw. Kagiya ka maoto na lowasen tano so manga olaola a domadait on so maliboteng na soloten tano so raben a ipelinding ko taw a komadaken ko maliwanag.
Nggolaola tano sa patot a dii nggolaolaan sii ko kadaondaw da a mitataralo a kakeriyala ago kapamereg da a kapakipamotaliya ago kambarabowat maasiya da a kapakimbobono ago kariit.
Tapiin iyo so da a bager o paratiyaya niyan sa di kano ron den pakipendaowa makapantag ko rek iyan a manga pamikiran.
Aden a peparatiyaya sa kepakay a ken iyan so apiya antona onon a pangenengken. Ogaid na aden a malobay i paratiyaya a aya bo a peken iyan na so manga leletaan.
So taw a pekan sa apiya antonaa pangenengken na di patot i ba niyan pesodia so taw a di on kan. Na so di on kan na di patot i ba niyan kokoma so pekan on ka palaya siran den tiyarima o Allah.
Antawaa ka a pekakokom ko talasogoay o ped a taw? So bo so kadnan iyan i pekakokom o petomanen iyan so sangan iyan ago so di. Na ketoman iyan den ka kegaga o Kadnan so kapakitomanen iyan on.
Aden a pipikiren iyan a aden a isa a gawii a lebi pen a soti a di so ped a gawii na pipikiren o ped a ndatadatar so langon a manga gawii. Patot a pesaden o oman i isa sa ginawa niyan so makapantag sii.
So pipikiren iyan a soti so isa a gawii a di so ped na pepodin iyan so Kadnan. So pekan sa apiya antonaa pangenengken na di niyan ai dii nggolaolaan a ipepodi niyan ko Kadnan ka pepanalamatan iyan so Allah ko peken iyan. Na so di kan sa sasoson a pangenengken na di niyan ai dii nggolaolaan a ipepodi niyan ko Kadnan na pepanalamatan iyan mambo so Allah.
Ka da den a isa rektano a ba magiinetaw o di na matay a ba para bo ko ginawa niyan.
O oyagoyag tano na so kapepaginetaw tano na para ko Kadnan na o matay tano na para mambo ko Kadnan. Kagiya ka maoto na o oyagoyag tano o di na matay tano na rek tano o Kadnan.
Ka so Al Masih na miyatay ago miyaoyag peroman kaan mabaloy a Kadnan o langon a oyagoyag ago miyamatay.
Sabap san na ino ngka pekokoma o di na dii sodia so ped ka a miyaratiyaya? Ka pekadarpaan tano langon ko dii kokoman o Allah
Ka misosorat ko Kitab a Mataan ko kaooyagoyag aken a tig o Kadnan ka sodiyod so oman i isa a taw ko hadapan aken na podin o oman i isa so Allah.
Kagiya ka maoto na so oman i isa rektano na isomariya on o Allah so manga miyanggolaola niyan.
Kagiya ka maoto na paliyogat rektano a di den kokomen o oman i isa so ped iyan. Ka pasada niyo baden sa ginawa niyo a di kano penggolaola sa apiya antona onon a pekabinasa ko paratiyaya o pagari niyo o di na ikedosa niyan.
Sabap ko kaiisaisa ko ago so Kadnan a Isa na katawan aken ago matatangked sa ginawa ko a da den a pangenengken a ba aden a misasarta on a di soti. Ogaid na o aden a taw a tatarimaan iyan a di soti na di ini soti para rekaniyan.
Sektano a mabager i paratiyaya na patot a sebaran tano so malobay a paratiyaya o siran oto a dii ndowadowa ago di tano soasoaten so manga ginawa tano.
Patot a soasoaten o oman i isa rektano so ped iyan para ko kamapiyaan iyan kaan makabager so paratiyaya niyan.
Ka apiya so Al Masih na da niyan soasoata a ginawa niyan ka aya miyaolaola niyan na so den so misosorat ko Kitab a So manga inipagitowito o miyamagitowito reka na sii raken minitana.
Na so langon a misosorat ko Kitab ko miyanga oona a gawii na inisorat a mipengendao rektano kaan tano makakowa sa arap a nggolalan ko kasebar ago kapipiya a ginawa a ipembegay rektano o Kitab.
Pengnin ko a so Allah a pekepoonan o kasebar ago kapipiya a ginawa na pakaisaisaan iyan a pamikiran iyo sii ko kaperawata niyo ki Isa Al Masih
Kaan kano maisaisa ko kapembantoga niyo ko Allah a Ama o Kadnan tano a Isa Al Masih.
Kagiya ka maoto na petetapiay kano a datar o kinitapiin rekano o Al Masih kaan kabantogi so Allah.
Ka teroon ko rekano a miyabaloy so Al Masih a pepanalagad ko manga Yahodi kaan iyan mapakiilay a kesarigan so Allah sii ko kinitomanen iyan ko manga topa niyan ko manga apoapoan iran
Ago an mabantog o kena a ba manga Yahodi so Allah sabap ko kapedi iyan. Ka misosorat ko Kitab a Sabap sii na podin ko seka sii ko manga nasiyon na pagidaidaan ko a manga podi so ingaran ka!
Misosorat mambo a Kababaya kano baden hey manga nasiyon a rakes o manga pagtaw o Allah!
Misosorat pen a Podiya niyo so Kadnan hey langon a manga nasiyon! Podiya niyo langon a manga manosiya!
Na pitero o Isayas a Aden a isa a Kiyababadan ko Yasay a meretok ko bekaw niyan. Pekagemaw sekaniyan a pendato ko manga nasiyon na kesarigan sekaniyan o manga nasiyon.
Na pengnin ko a so Allah a pekepoonan o arap na ipeno iyan rekano so langon a kapipiya a ginawa ago kalilintad sii ko kapeparatiyayaa niyo rekaniyan kaan mitataros a kapepakala o arap iyo a nggolalan ko kabatowa o Soti a Roh.
Matatangked aken manga pagari ko a mapepeno kano a kamapiyaan ago langon a katao na makapengosiyat so oman i isa rekano ko ped iyan.
Apiya pen oto na miyakakewaraw ako sii ko kinisoraten ko ko makapantag ko ped a manga nganin kaan aken rekano den kapakitademi. Miyakakewaraw ako ron sabap ko limo a inibegay raken o Allah
A so kiyabaloya niyan raken a pepanalagad ki Isa Al Masih sii ko kena a ba manga Yahodi. Aya galebek aken na datar o imam ka pepakalangkapen aken so Mapiya a Totol a poon ko Allah kaan mabaloy so kena a ba manga Yahodi a ipesoasoat ko Allah a matarima iyan sabap ko kiyasotiya kiran o Soti a Roh.
Sabap san na sii ko kaiisaisa ko ago si Isa Al Masih na mipengandag aken so kapepanalagad aken ko Allah.
Aya ko bo kerawan tero na so makapantag ko galebek a piyakinggolaola raken o Allah a giyoto so kiyaagaka ko ko kena a ba manga Yahodi ko katomana iran ko Allah a nggolalan ko manga katero aken ago manga galebek
A so den so manga ala a nanao ago manga piyakamemesa a miyanggolaola ko kabatowa o Roh. Sii sangkai a okit na miyaimasad aken so kiyapakalangkapa ko ko Mapiya a Totol makapantag ko Al Masih sii ko langon a inged a poon sa Yarosalim taman sa Ilirikom.
Lalayon aken pepanamaran so kapepakalangkapa ko ko Mapiya a Totol sii ko manga inged a da on den maneg so ngaran o Al Masih. Aya sabap iyan na di aken kabaya i ba ko pakaontoda so pembalain aken sii ko onayan a inibetad o ped.
Ka aya kabaya aken na so kaketoman angkai a misosorat ko Kitab a Siran oto a da pen kapanotoli sa makapantag on na pekailay na siran oto a da sii makaneg na pekasabot.
Sabap sangkai a galebek aken na omanoman ako den masendod sa kasong aken rekano
Ogaid na imanto na miyapasad den so galebek aken sangkai a manga inged. Na sabap sa miyatey aken den a masisingayo ko madakel a manga ragon sa kibentelen ko rekano
Pekikilala ko rekano so pagari tano a babay a si Powibi a pepanalagad ko Agama sa Kingkriya.
Sakawa niyo sii ko ingaran o Kadnan ka patot ko manga kaom o Allah na begi niyo sa apiya antonaa tabang a kailangan iyan ka madakel a kiyatabangan iyan a rakes o ginawa ko.
Sampain iyo so salam aken ki Prisila ago si Akowilo a manga ogopa aken ko kapepanalagad ki Isa Al Masih.
Iniserakan iran so kaoyagoyag iran para raken. Sabap san na pepanalamatan ko siran a kena a ba saken bo ka so langon o manga Agama o kena a ba manga Yahodi.
Sampain iyo pen so salam aken ko magaagama a dii timotimo ko walay ran. Salamen ako niyo ko pekebabayaan ko a ginawai aken a si Ipinito a aya miyaona a miyaratiyaya ko Al Masih sa inged a Asiya.
Salamen ako niyo ki Mariyam a minggalebek sebenar para rekano.
Salamen ako niyo pen ki Androniko ago si Honiyas a manga royod aken a Yahodi a miyakalaboso a ped aken. Makikilala siran a manga siyogo na miyaona siran a miyaratiyaya ko Al Masih a di saken.
Sampain iyo so salam aken ki Ampliyato a pekebabayaan ko sabap ko Kadnan.
Salamen ako niyo ki Orbano a salinggogopa tano ko kapepanalagad ko Al Masih na salamen ako niyo pen ki Istakis a pekebabayaan ko a ginawai aken.
Salamen ako niyo ki Apilis a kiyatepengan den so paratiyaya niyan ko Al Masih. Salamen ako niyo pen ko pamiliya i Aristobolo.
Salamen ako niyo ki Hirodiyo a Yahodi a datar aken ago so pepamaratiyaya ko Kadnan a manga ped ko pamiliya i Narsiso.
Sampain iyo so salam aken ki Tripina ago si Triposa a dii nggagalebek sebenar para ko Kadnan na salamen ako niyo pen ki Pirsida a pekebabayaan ko a ginawai a madakel a miyanggalebek iyan ko Kadnan.
Salamen ako niyo pen ki Ropo a pinili o Kadnan a rek iyan ago sii mambo ki ina iyan a datar den o ina aken mambo.
Sampain iyo so salam aken ki Asingkrito si Pligon si Hirmis si Patrobas si Hirmas ago so ped iran a magariyari.
Salamen ako niyo pen ki Pilologos ki Holiya ki Niriyos ago sii ko pagari niyan a babay taman ki Olimpas ago so langon o manga kaom o Allah a ped iran.
Pesasalama kano a sarta o soti a arek. Pesalamen kano o langon o manga Agama o Al Masih.
Pagakolan ko sekano manga pagari ko a pananggilai niyo so manga taw a makapembelabelag rekano ago dii nggolaola sa makasosopak ko manga ndao a miyakenal iyo na lidasi niyo siran.
Ka so datar oto a manga taw na kena a ba pepanalagadi ko Al Masih a Kadnan tano ka so rek iran a manga kabaya. Na peselibaan iran so da a manga peleng iyan a nggolalan ko manga pipiya a basa a matag kapamagompat.
So kapetomana niyo ko Kadnan na makikilala o langon a taw na ipekebabaya aken ai ogaid na kabaya aken a magongangen kano mipantag ko mapiya ago mabaloy kano a da a manga peleng iyan mipantag ko marata.
Di bo matey na so Allah a pekepoonan o kalilintad na sesaan iyan so Iblis ko didalem o ai niyo. Pengnin ko a malalayon rekano so limo o Kadnan tano a Isa.
Pesalamen kano i Timotiyo a so salinggogopa aken ago si Losiyo si Yason ago si Sosipatro a manga Yahodi a datar aken.
Saken a si Tirsiyo a aya sii piyakasorat na pesalamen aken sekano sii ko Kadnan.
Bantogen tano so Allah a mapekabager iyan so paratiyaya niyo a nggolalan ko Mapiya a Totol a pepakalangkapen aken makapantag ki Isa Al Masih. Giyangkai a Totol na pageemaan gowani ipoon ko miyanga oona a gawii
Ogaid na piyayag den imanto a aya kiyatoman o inisorat o manga nabi. Na sabap ko sogoan o da a ikepos iyan a Tohan na pepakitokawan angkai a Totol ko langon o manga nasiyon kaan siran on makaparatiyaya ago makapangongonotan.
Alamat sorat ako i Paolo a tiyawag a nggolalan ko takdir o Allah kaan ako mabaloy a siyogo i Isa Al Masih ago poon mambo ko pagari tano a si Sostinis
Makasampay ko Agama o Allah roo sa Korinto a so siran oto a miyanga babaloy a soti sabap ko kaiisaisa iran ago si Isa Al Masih ago piyanawag sa kabaloya kiran a manga kaom o Allah a rakes o langon a taw ko mbalabala a pepananalo ko ingaran o Kadnan tano a Isa Al Masih a so Kadnan iran ago Kadnan tano mambo.
Pengnin ko a malalayon rekano so limo ago kalilintad a poon ko Allah a Ama tano ago so Kadnan a Isa Al Masih.
Lalayon aken pepanalamat ko Allah mipantag rekano sabap ko limo a inibegay rekano a nggolalan ki Isa Al Masih.
Ka sii ko kaiisaisa niyo ago so Al Masih na mikewasa kano ko kinibegan rekano ko langon a moodiset a rakes o kapasang ko langon a kapananaroan ago langon a kasasabot.
So manga tito a benar a pimataanan ami rekano makapantag ko Al Masih na miyakambekaw rekano den
Na sabap sii na da a satiman bo a moodiset a ba kano ron kakokorangi sii ko kapenayawa niyo ko kakepayag o Kadnan tano a Isa Al Masih.
Pekabageren iyan mambo so manga poso iyo taman sa kaposan kaan da a ba rekano kidaway sii ko gawii a kakesoy o Kadnan tano a Isa Al Masih.
Kasasarigan so Allah a aya rekano tomiyawag ko kipageepedaan rekano o Wata iyan a si Isa Al Masih a Kadnan tano.
Sii ko ingaran o Kadnan tano a Isa Al Masih manga magariyari na pagakolen ko rekano a magayonayon kano langon kaan kano di mapembagibagi. Pagisaisa kano baden sii ko pamikiran ago antap.
Ka miyapanotol raken o ped ko manga sakop o pamiliya i Kelo a aden a di niyo san dii kapakapepawala manga pagari ko.
Aya maana niyan na aden a ped rekano a dii tero sa Ampil ako ki Paolo na aden pen a dii tero sa Ampil ako ki Apolos o di na Ampil ako ki Pidro o di na Ampil ako ko Al Masih.
Ba miyambagibagi so Al Masih? Ba si Paolo i miyatotok ko kros para rekano? Ba kano siyalawatan sii ko ngaran i Paolo?
Penalamatan ko so Allah ka da a ba ko rekano kiyasalawatan a rowar ki Krispo ago si Gayo.
Sabap san na da a ba makapetero sa siyalawatan sekaniyan sii ko ngaran aken.

Da ako sogoa o Al Masih sa ba ako penalawat ka sabap sa an aken mapakalangkap so Mapiya a Totol a kena a ba ko pegosara so manga katero a ongangen o manosiya kaan di kedai sa kabatowa so totol makapantag ko kiyapatay o Al Masih ko kros.
Ka giyangkai a Totol makapantag ko kros na ibibilang a kabebetengan o siran oto a pepekanaraka ogaid na sii rektano a pepanga sasabet na giyoto so kabatowa o Allah.
Ka misosorat ko Kitab a Pegilangen aken so ongangen o manga oongangen na pekadaan aken sa bali so kapakasasabot o manga somasabot.
Kagiya ka maoto na antonaa den i bali o manga oongangen ago so manga alim ago so manga papasang i kapakindadaowai sii sa doniya? Piyakiilay o Allah a kabebetengan so ongangen o doniya!
Da den magaga o doniya a kaketokawi ran ko Allah a nggolalan ko rek iyan a ongangen ka pitekdir o Allah sii ko kaongangen iyan a aya bo a sebeten iyan na so siran oto a pemaratiyaya ko kabebetengan kon o totol a pepakalangkapen ami.
So manga Yahodi na di siran peratiyaya o di siran pekailay sa piyakamemesa a manga nanao na so manga Grigo na kebaya siran makaneg sa ongangen.
Ogaid na aya pepakalangkapen ami na so Al Masih a miyatotok ko kros. Giyai na ipekegowad o manga Yahodi ago ibibilang a kabebetengan o manga Gigo.
Ka so kabebetengan kon o Allah na maongangen pen a di so manosiya ago so kalobay kon o Allah na lebi pen a mabager a di so manosiya.
Tatanodi niyo manga magariyari o antawaa kano gowani ko kiyatawaga rekano o Allah. Kena a ba madakel rekano a ibibilang a manga oongangen o manosiya kena a ba madakel a manga ala i gees o di na manga barabangensa.
Ka piyamili o Allah so manga nganin a pipikiren o doniya a kalalalongan kaan iyan mapakakeya so manga oongangen. Na piyamili iyan so manga nganin a pipikiren o doniya a manga lolobay kaan iyan mapakakeya so manga babager.
Sii ko kiyasong aken rekano san manga magariyari ko kiyapakalangkapa ko rekano ko tito a benar makapantag ko Allah na da ako osar sa madalem o di na panseb a manga katero.
Ka piyasad aken sa ginawa ko a da den a katawan aken sii ko kaaped aken rekano a rowar ki Isa Al Masih a ba bo labaw ron so kiyatotoka on ko kros.
Isako makasong ako san rekano na da a bager aken ago tanto ako a tatabaden sa kalek.
Sii ko kapepangendao aken ago kapepangosiyat na da aken osara so kapamagayok a manga basa a ongangen ka pinggolaola ko ini a nggolalan ko kabatowa o Roh o Allah
Kaan so paratiyaya niyo na kena a ba mipepasod ko ongangen o manosiya ka mipepasod ko kabatowa o Allah.
Inonta bo na aden a ongangen a basa a pegosaren aken sii ko siran oto a madidiyangka i paratiyaya ogaid na kena ini a ba ongangen angkai a doniya aya pen o ba ongangen o manga pangolo sangkai a doniya a pepanga ada bo.
Ka so ongangen a di aken dii teroon na so pageemaan a ongangen o Allah a da mapayag gowani a miyatekdir iyan sa da pen kaadena ko doniya kaan tano kabantogi.
Da a ba pangolo sangkai a doniya a ba niyan sebota angkai a ongangen ka o siyabot iran na da o kowan iran totoka ko kros so kababantogan a Kadnan.
Inonta bo na misosorat ko Kitab a So da den mailay o taw ago da niyan den maneg ago da niyan den manggedageda na giyoto i pitiyagar o Allah ko siran oto a pekebabaya on.
Ogaid na piyayag rektano o Allah angkai a manga nganin a nggolalan ko Roh iyan ka so Roh na pepariksaan iyan so langon taman apiya so lebi a madalem a manga pageemaan o Allah.
Da a ba matao ko manga pamikiran o taw a rowar ko rek iyan a niyawa. Na datar oto mambo a da a ba matao ko manga pamikiran o Allah a rowar ko Roh o Allah.
Na kena a ba so kadodoniyai a niyawa i miyatarima tano ka so Roh a poon ko Allah kaan tano kasaboti so manga pamemegayan a inibegay rektano o Allah.
Na igira a di ami dii teroon so makapantag sangkai a manga nganin na kena a ba ami pegosara so manga katero a ipepangendao rekami o kamamanosiyai a ongangen. Ka aya pegosaren ami na so manga katero a ipepangendao o Roh sii ko kapegosaya mi ko manga tito a benar a poon ko Roh sii ko manga taw a madadalem on so Roh.
Ogaid na so taw a da on so Roh na di niyan ketarima so manga tito a benar a poon ko Roh o Allah ka aya katao niyan on na kalalalongan ai. Di niyan den ai kesabot ka kagiya aya bo a kakekokoma ko bali iran na nggolalan ko Roh.
Ogaid na so taw a madadalem on so Roh na kekokom iyan so bali o langon taman ogaid na di sekaniyan kekokom o apiya antawaa taw.
Isako sisan ako rekano manga magariyari na da ko sekano mimbitiyarai a datar o di aken dii kapakimbitiyarai ko manga taw a ipapaar o Roh ka datar kano bo o manga taw a ipapaar o kamamanosiyai kiran a datar pen o manga roroni a wata ko paratiyaya niyo ko Al Masih.
Inoyag aken sekano a gatas a kena a ba mategas a pangenengken ka da kano ron kapakayi. Na apiya imanto na di kano ron pen kepakayan
Ka kagiya ipapaar kano pen o kamamanosiyai rekano. Ka sabap sa madadalem rekano so kasiig ago dii kapakapepawala na ba kano di mipapaar o kamamanosiyai rekano? Ba kano di pepeginetaw a datar o manga taw a da on so Roh o Allah?
Ka igira a dii tero so isa rekano sa Ampil ako ki Paolo ago tig o ped a Ampil ako ki Apolos na ba kano di datar o makakakalilid a manosiya?
Ka antawaa bes si Apolos ago antawaa si Paolo? Matag kami manga pepanalagad a miyakaagak rekano ko paratiyaya. So oman i isa rekami na ba niyan den nggolaolaa so galebek a inisangan on o Kadnan.
Saken i miyamola ko oniin na si Apolos i miyodod on sa ig ogaid na so Allah na aya on miyakato.
So pepamola ago so pegodod on sa ig na kena a ba mala i kipantag ka aya mala i kipantag na so Allah a pepakato ko pamomolan.
Da a mbidaan o pepamola ago so pegodod sa ig. Mbelasan so oman i isa kiran a ipepasod ko miyanggalebek iyan.
Mamagepeda kami a dii nggagalebek para ko Allah na sekano i dii mbasokan o Allah. Sekano pen na walay o Allah
Na sabap ko kinikalimoon raken o Allah na datar ako o mapasang a panday. Inibetad aken so onayan na so salakaw a taw i mbangon ko walay ron. Ogaid na disomala a pagiktiyari o oman i isa o andamanaya i kapembalayi niyan on.
Da den a salakaw a onayan a ba mibetad o apiya antawaa a rowar ko onayan a minibetad den na giyanan si Isa Al Masih.
Aden a ped a pembangon on a magosar sa bolawan pirak ago manga ala i arga a bato na so ped na magosar sa kayo otan ago ragami.
Na so bali o galebek o pitenggisaan a taw na keilay piyapiya ka peyagen sii ko gawii a kapengokom. Peyagen ai a nggolalan ko apoy ka tepengan o apoy so galebek o oman i isa na periksaan iyan o antonaa i tito a bali niyan.
O di ketotong so miyabangon o taw ko onayan na pekatarima sekaniyan sa balas.
Ogaid na o matotong so galebek iyan na kelaga ini rekaniyan. Kesabet so ginawa niyan ogaid na lagid o ba miyakaokit ko apoy.
Ba niyo di katawi a sekano na timplo o Allah na sii rekano komakaden so Roh o Allah?
Aya patot na ibilang kami o manga taw a manga talasogoay o Al Masih ago manga komikibir a siyanaan ko manga lalag o Allah a pageemaan gowani.
Na aya ipapaliyogat ko manga komikibir na so kakesarigi ron.
Di aken tegoon sa ginawa ko o antonaa i mapipikir iyo o di na apiya antawaa taw makapantag raken. Ka apiya saken na kena a ba ko pekokoma a ginawa ko.
Maliwanag so hatin aken ogaid na kena a ba aya maana ini na da a sala aken ka so Kadnan i pekakokom raken.
Kagiya ka maoto na di niyo kokoma so apiya antonaa sa di pen kapekatalingoma o gawii a kapengokom. Nayawa niyo so kapekaoma o Kadnan ka keliwanagan iyan so manga pageemaan sii ko maliboteng na peyagen iyan so manga antap a migagaib ko poso o manga taw. Sa masa oto na pekatarima so oman i isa sa podi a domadait on a poon ko Allah.
Sii ko kiyateroa ko sii langon manga magariyari na biyaloy aken a ibarat si Apolos ago saken sabap rekano kaan iyo masowa so maana o pananaroon a Di niyo pelawani so misosorat. Ka aya patot na da a isa rekano a ba niyan tomoa so isa a taw ago pesodiin iyan so ped.
Antawaa i miyakabaloy reka a mibibida ko ped a taw? Antonaa i rek iyo a da reka began o Allah? Na kagiya inibegay reka so langon taman na ino ka dii mbantogan a lagid o ba reka da began?
Miyakakowa kano den bes ko langon taman a kabaya iyo! Mikekawasa kano den! Mimbaloy kano a manga dato a da kami rekano maped! Mapiya o mataan den a di kano dii ndadato kaan kami makandadato a ped iyo!
Ka sii ko pamikiran aken na datar o ba sekami a manga siyogo na biyaloy o Allah a tanto a mababa a datar o manga taw a miyakokom a mbonoon ko kamamasaan o madakel a taw a pembantayan kami o langon a matatago ko alam a manga malaikat ago manga manosiya.
Malalolalong kami para ko Al Masih ogaid na manga oongangen kano sii ko kaiisaisa niyo ago so Al Masih! Da a bager ami ogaid na manga babager kano! Pagaadatan kano ogaid na di kami dii sodiin!
Taman imanto na pekeor ago pekewaw kami. Di petoon so manga nditaren ami. Peparanegen kami ago peketaataap.
Mananamar kami nggalebek kaan kami maoyag. Igira aden a petewap rekami na ba ami den dii mbasai sa mapiya. Igira a pesetroon kami na pesebar kami.
Igira aden a pepagitowito rekami na ba ami den pengangarapanen. Taman imanto na aya ipekidia rekami na datar o popot sa doniya ago datar o pitemanan a da mibilang a manga taw.
Inisorat aken ai a kena a ba sabap sa an kano kayai ka pepamandoon aken sekano a datar o kipakatatayaan aken a manga wata.
Ka apiya pen o aden a sapolo nggibo a pepangendao rekano sa makapantag ko Al Masih na isaisa bo a ama iyo. Ka sii ko kaiisaisa ko ago si Isa Al Masih na miyabaloy ako a ama iyo ko kiyapakitokawi ko rekano ko Mapiya a Totol.
Kagiya ka maoto na pagakolen ko rekano a rawata ako niyo.
Sabap san na piyakasong aken rekano si Timotiyo a pakatatayaan ago kasasarigan a wata aken sii ko kapeparatiyayaa niyan ko Kadnan. Na pekitademan iyan rekano so manga ndao a ipepaginetaw aken sii ko kaiisaisa ko ago si Isa Al Masih a aya ko mambo ipepamangendao ko langon a Agama ko mbalabala.
So ped rekano na ipepangandag iran a ginawa iran ka pipikiren iran a di aken sekano den kibentel.
Ogaid na o miyog so Kadnan na song ako san rekano sa di ini matey na ketokawan aken o antonaa i kabatowa angkoto a manga tangandag a kena bo a ba so di ran dii matero.
Ka so dii kandato o Allah na kena a ba dii makanggolalan ko manga katero ka sii ko kabatowa.
Miyatero den a aden a dii sina san rekano a so kasisina niyan na apiya so manga kapir na di iran ai penggolaolaan a so dii kakeromaa o mama ko karoma o ama iyan.
Na ba kano baden dii mbantogan! Patot a pemboko kano ago pekaawaan iyo ko Agama niyo so minggolaola san.
Apiya ako rekano mabebelag na sisii rekano bo so pamikiran ko na sii ko ingaran o Kadnan a Isa na miyakokom aken den so minggolaola san a datar bo o maaped ako rekano.
Amay ka matimo kano sii ko ingaran o Kadnan a Isa a maaped rekano pen so pamikiran aken a rakes o kabatowa o Kadnan tano a Isa
Na palada niyo angkanan a mama ko Iblis kaan masiksa so badan iyan kaan masabet so niyawa niyan sii ko gawii a kakesoy o Kadnan.
So di niyo dii katekabor na di mapiya. Ba niyo di katawi a so maito a tapay na mapekakembang iyan so langon o bobonaon a arina?
Lebaden iyo so andang a tapay a so dosa kaan kano mabaloy a bago a bobonaon a arina a da a tapay ron ka domadait rekano. Ka miyasombali den so Nati a Bilibili ko Pista tano a Paska a giyoto so Al Masih.
Kagiya ka maoto na selaselaan tano so Paska a di tano koman ko paan a sesemboran sa andang a tapay a so tapay a kamarataan ago kadostaan ka ken tano baden so da a tapay ron a paan a giyoto so kasosoti ago so tito a benar.
Sii ko sorat a inipakawit aken rekano na pitero aken a di kano pakipemagepeda ko manga taw a dii sesebo.
Ogaid na aya maana o pitero aken na kena a ba so kadodoniyai a manga taw a dii sebo o di na so manga ala i napso o di na so manga pangangasab o di na so pepamanimba sa barahala ka aya bo a kapelidasi niyo kiran na so kapagawai niyo ko doniya.
Ka aya inisorat aken rekano na di kano pakipegepeda ko apiya antawaa a ibibilang iyan a ginawa niyan a miyaratiyaya ki Isa o sekaniyan na dii sebo o di na mala i napso o di na pesimba sa kena a ba Tohan o di na pepamaganta o di na tamereg o di na pangangasab. Lidasi niyo so datar oto a taw a apiya so kapakipagatoangen iyo ron.
Da a labet aken ko kapengokoma ko manga taw a makaliliyo ko Agama. Patot a sekano i kokom ko manga maaped on
Igira aden a rido o isa rekano ko ped iyan na ino sekaniyan pekaraw makikokom ko di peratiyaya a pangongokom a di pekikokom ko manga kaom o Allah?
Ba niyo di katawi a so manga kaom o Allah na aya pekakokom ko doniya? Na o sekano i kokom ko doniya na ba rekano di patot a kapengokoma niyo ko manga aakep a rido?
Ba niyo di katawi a sektano i kokom ko manga malaikat? Na taralebi pen a kekokom tano so manga rido sangkai a kaoyagoyag!
Kagiya ka maoto na amay ka aden a makakakalilid a rido iyo na ino niyo ai pekikokom ko manga taw a di pagaadatan o Agama?
Pitero aken ai kaan aken sekano mapakakeya. Ba da den a isa rekano bo a maongangen a pekakokom sa rido o ped iyan a miyamaratiyaya?
Ka pendidimandai kano baden a magariyari na pepakikokom kano ko manga pangongokom a da a paratiyaya niyan.
Tanto kano a miyaribat ko kipendimandaan o oman i isa rekano ko ped iyan. Ba di tomo a sekano i kaisegan? Ba di tomo a sekano i kasalimbotan?
Ogaid na sekano baden i pepangiseg ago pepamanalimbot apiya sii ko manga pagari niyo!
Mataan den a katawan iyo a so manga rarata i olaola na di makapekawali ko Ndatoan o Allah. Di niyo pegakali a ginawa niyo so siran oto a dii sebo o di na pepamanimba sa kena a ba Tohan o di na dii sina o di na dii makipemotaliya ko datar iyan a mama o di na datar iyan a babay
O di na siran oto a pepamanekew o di na manga ala i napso o di na manga tamereg o di na manga taliyantaan o di na manga pangangasab na da a isa kiran bo a ba makapekawali ko Ndatoan o Allah.
So manga ped rekano na datar anan gowani ogaid na miyalompiyo kano den minisenggay kano a rek o Allah ago inibilang kano niyan a manga oontol a nggolalan ko ingaran o Kadnan a Isa Al Masih ago so Roh o Tohan tano.
Aden a ped a tig iyan a Mapeparo raken so kanggolaola ko sa apiya antonaa. Benar anan ogaid na kena a ba so langon taman na pekapiya reka. Mapetero aken a mapeparo raken so kanggolaola ko sa apiya antonaa ogaid na di ako pekipaar ko apiya antona onon.
Na tig o manga ped a So pangenengken na para ko tiyan ago so tiyan na para ko pangenengken. Benar anan ogaid na pageposen o Allah angkai a dowa. So lawas o taw na kena a ba para ko kasebo ka para ini ko Kadnan na so Kadnan na aya tetandingan ko lawas.
Imanto na alowin aken so manga nganin a inisorat iyo raken. Mapiya ko mama o di sekaniyan den pengaroma.
Ogaid na an makalidas ko kasebo na patot a so oman i mama na mangaroma ago so babay na makipangaroma.
So mama na paliyogat a tomanen iyan so atastanggongan iyan ko kakaromai ron o babay na so mambo so babay na tomana niyan so atastanggongan iyan ko karoma niyan a mama.
So babay na kena a ba aya bo a mamaapaar ko lawas iyan ka so mambo so karoma niyan a mama. Na so mama na kena a ba aya bo a mamaapaar ko lawas iyan ka so mambo so karoma niyan a babay.
Sekano a keromai na di sengkaa o oman i isa ko ped iyan so di niyo dii kakinabayai liyo ron o miyagayon kano sa kanggolaolaa niyo ron sa di bo matey kaan kano maiiklas ko kapepangangarapan iyo. Ogaid na mapasad oto na dayonen iyo bo a di niyo dii kakinabayai kaan kano di kegawi o Iblis sabap ko kakokorang o kipekepaaren iyo ko manga kabaya o lawas iyo.
Langon angkai a pitero aken sii na matag aken rekano pando ka kena a ba ko rekano sogoan.
Kabaya aken a so langon a taw na datar aken ogaid na oman i isa na bigan o Allah sa rek iyan a moodiset so isa a taw na isa a moodiset iyan na so ped na salakaw a moodiset iyan.
Teroon ko rekano a da a manga karoma niyan ago manga balo a tomo rekano o da a mitetapi iyo a lagid aken mambo.
Ogaid na o di niyo kipaar a ginawa niyo na pangaroma kano o di na pakipangaroma kano ka tomo so kapakapangaroma a di sa ba kano matotong o mitataralo a babaya.
Aden a sogoan aken ko keromai a kena a ba aken sogoan ka pitero o Kadnan so babay na paliyogat a di makipembelag ko karoma niyan.
Ogaid na o miyakimbelag on den na paliyogat a di makipangaroma peroman o di na makimbalingan ko karoma niyan. Na so mama na paliyogat a di niyan pagendaan so karoma niyan.
Aden a peteroon aken ko ped a taw a rek aken a katero ka da a sogoan o Kadnan makapantag sii so mama a peparatiyaya na o aden a karoma niyan a kena a ba peparatiyaya ago miyayon so babay ko kapakatetapi iran na paliyogat ko mama a di niyan pagendaan so babay.
So mambo so babay a peparatiyaya na o aden a karoma niyan a kena a ba peparatiyaya ago miyayon so mama ko kapakatetapi iran na paliyogat ko babay a di sekaniyan makimbelag ko mama.
Ka so mama a kena a ba peparatiyaya na isesenggay ko Allah a nggolalan ko kaiisaisa iran ago so karoma niyan a peparatiyaya. Na so babay a kena a ba peparatiyaya na isesenggay ko Allah a nggolalan ko kaiisaisa iran ago so karoma niyan a peparatiyaya. O kena a ba datar ai na so manga wata iran na datar o manga wata a kapir ogaid na aya benar na isesenggay siran ko Allah.
Ogaid na amay ka so kena a ba peparatiyaya na kebaya makimbelag ko karoma niyan a peparatiyaya na kepakay. Sii ko datar anan a kapakambebetad na so peparatiyaya a mama o di na babay na kena a ba kaiiketan ko kakekaromai. Piyanawag kano o Allah ko kapaginetaw a lomilintad.
Seka a babay a peparatiyaya na andamanaya i kaketangkeda ngka sa o ba ngka masabet so karoma ngka a mama? Na seka a mama a peparatiyaya na andamanaya i kaketangkeda ngka sa o ba ngka masabet so karoma ngka a babay?
Ogaid na patot a tatareg so oman i tetanggisa sii ko kapekambebetad iyan a inisangan on o Kadnan a so masosowa iyan ko kiyatawaga on o Allah. Giyanan i ipepangendao aken ko langon a Agama.
Opama ka aden a mama a miyatori den ko kiyatawaga on o Allah na di patot i ba niyan tepengi malin a kiyatori iyan. Na o da sekaniyan matori ko kiyatawaga on na di patot i ba pakitori.
Ka so kiyatoria ko taw ago so da a ba on kiyatoria na kena a ba aya mala i kipantag ka aya mala i kipantag na so kapetomana ko manga sogoan o Allah.
Oman i tetanggisa na tatareg baden ko kapakambebetad iyan ko kiyatawaga on o Allah.
Pagalowin ko imanto so pangenengken a inisapaat ko manga barahala. Benar den a aden a katao tano langon. So katao na ikebaloy o taw a takabor ogaid na so kapekebabayai ko ped na ipepangosor.
Apiya antawaa i pipikiren iyan a aden a katao niyan na di niyan pen katawan so patot a ketokawan iyan.
Ogaid na apiya antawaa i pekebabayaan iyan so Allah na katawan den o Allah.
Makapantag ko kakana ko pangenengken a inisapaat ko manga barahala na katawan tano a so barahala na kena a ba tito a tohan sii sa doniya ka katawan tano a isaisa bo a Tohan.
Apiya benar a aden a manga bebetowan sa tohan a ndodoo sa langit o di na sisii sa lopa na apiya pen madakel angkai a manga tohan ago manga kadnan
Na sii rektano na isaisa bo a Tohan a so Ama a aya miyaden ko langon taman ago sabap on so kapepaginetaw tano na isaisa a Kadnan a si Isa Al Masih a ron miyakanggolalan so kiyaadena ko langon taman ago ron dii makanggolalan a kaooyagoyag tano.
Ogaid na kena a ba so oman i isa a taw a katawan iyan ai. Aden a manga taw a miyalayam ko manga barahala na taman imanto na igira a pekan siran sangkoto a pangenengken na pipikiren iran so kinisapaaten on ko barahala na ipekerata ini o hatin iran a da a bager iyan.
Ogaid na so pangenengken na di tano niyan mapekarani ko Allah. O di tano ron koman na kena ini a ba rektano pekabinasa na o koman tano ron na kena ini a ba rektano pekapiya.
Ogaid na pagiktiyari niyo o ba so kapakambabaya iyo koman na ikedosa o taw a da a bager o hatin iyan.
Ka so taw a malobay i hatin na o mailay niyan a seka a aden a katao niyan na pekan roo ko timplo o barahala na ba di mambo pekaraw koman ko pangenengken a inisapaat ko barahala?
Na giyangkoto a pagari ngka a malobay i paratiyaya a para rekaniyan so kiyapatay o Al Masih na kebinasa sabap ko katao ngka.
Igira a miyakasela ka sa datar ai a nggolalan ko kiyapalii ngka ko malobay a hatin o pagari ngka na miyakasela ka mambo ko Al Masih.
Ba ako di kabobotawani? Ba ako da sogoa o Allah? Ba aken da mailay si Isa a Kadnan tano? Ba kano di onga o galebek aken ko Kadnan?
Apiya pen so ped a taw na di iran kilalaan a siyogo ako o Allah na matatangked aken a kikilalaan ako niyo ka sekano na aya poriba o kiyasogoa raken sii ko kaiisaisa niyo ago so Kadnan.
Giyai i sembag aken ko siran oto a di iran kilalaan so kiyasogoa raken
Ba da a kabenar aken sa katarimaa ko ko imbegay raken a pangenengken ago panginginomen sabap ko galebek aken?
Ba da a kabenar aken sa kapakaonot aken sa karoma a peparatiyaya sii ko kapelalakaw aken a datar o dii nggolaolaan o ped a manga siyogo ago so manga pagari o Kadnan ago si Pidro?
Ba si bo si Barnabas ago saken i papaliyogatan sa di ami dii kanggalebek ko ipekeoyag ami?
Ba aden a katawan iyo a sondaro a pesokayan iyan a ginawa niyan sii ko kasosondaro niyan? Ba aden a taribasok a da kan ko onga o manga obas a piyamola niyan? Ba aden a tomatagikor sa manga sapi a da inom ko gatas o manga sapi iyan?
Kena ini a ba matag manga ibarat o manosiya ka miyatero ini mambo o Kitab.
Ka misosorat ko Kitab o Mosa a Di ngka pongesa so ngari o sapi igira a pegegiken iyan so ilaw. Ba aya bo a tiyago o Allah sa ginawa na so manga sapi ko kiyateroa niyan sii?
Ba di sektano i papantagan ko kiyateroa niyan on? Mataan den a minisorat ai para rektano. So dii ndado ago so peperagon na patot a iinamen iran a makapembagian siran ko pereperan a maperagon iran.
Minisaod ami sii rekano so oniin a poon ko Roh o Allah na ba di patot a peragonen ami so ikeoyag ami a poon rekano?
O aden a kabenar o manga ped sa kakowaa iran sii a poon rekano na ba di lebi pen a aden a kabenar ami ron mambo? Ogaid na da ami nggolalanen angkai a kabenar ka petigeren ami baden so apiya antonaa i masosowa ami kaan da a ba pekabangen ko kapepakalangkapa ko Mapiya a Totol makapantag ko Al Masih.
Mataan den a katawan iyo a siran oto a pepamanalagad ko Timplo na pekekowa iran so kaoyagan iran a poon ko Timplo na siran oto a pesepaat ko manga soasoat ko Allah sii ko aparan na di siran on dii makambagian.
Kabaya aken a katanodan iyo manga magariyari so kiyaokitan o manga apo tano ko kiyaawa iran sa Misir. Palaya siran pinakodaan o gabon roo ko mitataog a kaden na palaya siran den miyakaokit ko Mariga a Ragat.
Kiyasalawatan siran langon a manga pagtaw o Mosa sii ko gabon ago so ragat.
Palaya siran den miyamangangan ko ndatadatar a kaniniyawai a pangenengken
Na miyamanginom siran langon ko ndatadatar a kaniniyawai a panginginomen ka mininom siran ko pepekapoon ko kaniniyawai a Ator a pegonot kiran na giyangkoto a Ator na so Al Masih.
Apiya pen oto na da masoat so Allah ko kadakelan kiran na piyamono iyan siran na miyamangibaraser so manga bangkay iran roo ko mitataog a kaden.
Langon angkai a miyanggolaola na lalangan rektano kaan tano di mapesingayo so manga rarata a nganin a datar o siyowa iran
Aya pen o ba tano simba sa manga barahala a datar o siyowa o ped kiran. Ka kabasa o Kitab a Miyamangontod so manga taw ka mikekan ago miyamanginom na miyamanindeg siran ago mikeraliya sebenar.
Na di tano pesebo a datar o pinggolaola o ped kiran na sii bo ko soled o salongan na dowa polo ago telo nggibo kiran a miyamatay.
Di tano tepengan so Kadnan a datar o pinggolaola o ped kiran na miyanga papatay siran o manga nipay.
Di kano penarotaro a datar o pinggolaola o ped kiran na piyamono siran o Malakalmaot.
Langon angkai a miyasowasowa iran na manga ladiyawan a minisorat a manga lalangan rektano a pepaginetaw ko masa a magaan den maoma o kaposan.
Apiya antawaa i mapipikir iyan a makatitindeg sekaniyan a mabager na iktiyari niyan o ba maoteng.
Oman i kiyaokitan iyo a minitepeng rekano na pekeokitan mambo o langon a manosiya. Ogaid na kasasarigan so Allah ka di kano niyan pakipetepengan ko lawan pen ko kekena niyo. Ka amay ka tepengan kano na mbegan kano o Allah sa kipalagoy niyo ron kaan iyo matiger.
Kagiya ka maoto manga pekebabayaan ko na lidasi niyo so kasimbaa ko kena a ba tohan.
Pitero aken rekano ai ka kagiya manga oongangen kano na timbatimbanga niyo so di aken dii teroon.
So pepodin a tagayan a ipepanalamat tano ko Allah na ba tano di makapembagian ko rogo o Al Masih ko kapeginom tano sangkoto a tagayan? Na so paan a pepangopaken tano na ba tano di makapembagian ko lawas o Al Masih ko kapeken tano sangkoto a paan?
Kagiya isaisa bo a paan na sektano langon na isaisa a lawas apiya madakel tano ka palaya tano dii mbagian ko isaisa a paan.
Pamimikirana niyo so manga taw sa Israil. Siran oto a pepakakan ko manga ipesepaat ko Allah na ba di giyanan so di ran dii kapakambagian ko galebek ko Allah sii ko aparan?
Ba aya maana o di aken dii teroon na so barahala na tito a tohan o di na so pangenengken a inisapaat on na aden a bali niyan?
Kena ka aya maana niyan na so manga ipepanapaat o manga kapir ko barahala na ipesepaat ko manga saitan a kena a ba sii ko Allah na di aken kabaya i ba kano makipagepeda ko manga saitan.
Di niyo keinoman so tagayan o Kadnan ago so tagayan mambo o manga saitan. Di kano pekakan sii ko lamisaan o Kadnan ago sii mambo ko lamisaan o manga saitan.
Ba tano pananamari a kapekakati ko Kadnan kaan kararangiti? Ba aya pipikiren iyo na mabager tano a di sekaniyan?
Pitero o ped a Kepakay a nggolaola tano sa apiya antonaa. Benar anan ogaid na kena a ba rektano pekapiya so langon taman. Kepakay a nggolaola tano sa apiya antonaa ogaid na kena a ba tano mipengosor so langon taman.
Di patot i ba pananamari o oman i tetanggisa so rek iyan a kamapiyaan ka aya niyan pananamari so kamapiyaan o ped iyan.
Kepakay a ken iyo so apiya antonaa sapo a dii pesaan sa padian ogaid na di niyo pagiseen o ba inisapaat ko barahala kaan di petekora so hatin iyo.
Ka misosorat ko Kitab a Rek o Kadnan so doniya ago so langon a matatago on.
O bantowi ka ko kaken o taw a kena a ba peparatiyaya ago kabaya a ka pen a pekaatoang ka on na kan ka ko apiya antonaa i ipegana reka a di ngka den pagiseen o anda poon sabap ko hatin ka.
Na rawata ako niyo a datar o kaperawata ko ko Al Masih.
Pepodin aken sekano ka lalayon ako niyo peketademan ago kekepiten iyo so manga taritib a piyalad aken rekano.
Ogaid na kabaya aken a saboten iyo a so Al Masih na aya olo o oman i mama na so mama na aya olo o karoma niyan na so Allah na aya olo o Al Masih.
Sabap san na so mama a sasapengan a olo niyan igira a pesimba o di na pepayag ko lalag o Allah na kena a ba niyan pepagadati so olo iyan.
Na so babay a di pekombong igira a pesimba o di na pepayag ko lalag o Allah na kena a ba niyan pepagadati so karoma niyan ka datar sekaniyan o babay a magoopaw.
Ka o di pekombong so babay na tomo a potolen iyan on so bok iyan. Ogaid na o piyakayaya ko babay o ba opawi a olo niyan o di na potolan so bok iyan na patot a kombong sekaniyan.
Di patot i ba sasapengi so olo o mama ka makasasayan sekaniyan ko Allah ago keilay ron so bantogan o Allah ogaid na so babay na keilay ron so bantogan o mama.
Ka so mama na kena a ba miyakapoon ko babay ka so babay i poon ko mama
Na so mama na da adena para ko babay ka so babay na inaden para ko mama.
Kagiya ka maoto na sabap ko manga malaikat na patot a kombong so babay kaan mailay a makimbabaya ko karoma niyan.
Apiya oto na sii ko kaiisaisa tano ago so Kadnan na di makapaginetaw so babay o da a mama na di makapaginetaw so mama o da a babay.
Ka datar o kiyambaali ko babay a poon ko mama na so mama na dii mimbawata o babay na so langon taman na pepakapoon ko Allah.
Nggedagedaa niyo ai ba patot a di pekombong so babay igira a pesimba ko Allah?
Ba kena a misasarta rekano so katawi sa piyakayaya ko mama o ba matas a bok iyan
Ogaid na bantogan ai o babay? Ka so matas a bok na inibegay ron a pekisapeng iyan.
Na o aden a kebaya makipendaowa makapantag sii na aya bo a mapetero aken na sekami ago so manga Agama o Allah na da a salakaw a adat ami.
Sii ko telondog a manga osiyat na di aken sekano podin ka kagiya so di niyo dii katimotimo na kena a ba rekano pekapiya ka ipekerata iyo.
Paganay ron na miyapanotol raken a di kano dii mbabaabaad ko di niyo dii katimotimo a magaagama na minar ako sa aden a benar on.
Ogaid na aya mataan na di kelidasan a kapakambaabaad iyo kaan makilala o antawaa rekano i tito a peparatiyaya.
Igira a di kano dii timo na kena a so Kaken a Ipetedem ko Kadnan a di niyo dii selaselaan.
Ka kanikaniya a kapeken iyo na so manga ped na di penga oosog na so peman so ped na penga bebereg.
Ba da a rek iyo a manga walay a ron kano pekakan ago pekainom? Ba niyo kabaya a pesodiin iyo so Agama o Allah ago pakapekeyaan iyo so siran oto a korang on so kaoyagan? Antonaa i mapetero aken rekano? Ba aken sekano podiya mipantag sii? Mataan a di!
Ka miyatarima aken a poon ko Kadnan so ndao a piyalad aken rekano a giyai so Kadnan a Isa na sii ko kagagawii a kiyatipowa on na kominowa sa paan.
Kagiya kapanalamatan iyan so Allah na piyangopak iyan so paan na pitero iyan a Giyai so lawas aken a inibegay para rekano. Nggolaolaa niyo ai a ipetedem iyo raken.
Datar oto mambo a kagiya makapasad siran koman na kinowa niyan so tagayan na pitero iyan a Giyangkai a tagayan na aya bago a kapasadan o Allah a sii mipepasod ko rogo aken. Oman kano ron minom na nggolaolaa niyo a ipetedem iyo raken.
Ka oman kano koman sangkai a paan ago oman kano minom sangkai a tagayan na pepakalangkapen iyo so kiyapatay o Kadnan taman ko kapekaoma niyan.
Kagiya ka maoto na apiya antawaa a ken sangkai a paan ago maginom sangkai a tagayan o Kadnan sa di patot a okit na makapesela sekaniyan ko lawas ago rogo o Kadnan.
Sabap san na patot a so oman i isa na daan iyan a tokawi a ginawa niyan na go bo kan ko paan ago inom ko tagayan.
Ka so taw a di niyan kilalaan so lawas o Kadnan sii ko kaken iyan ko paan ago so kapaginom iyan ko tagayan na ba niyan den pakiwiti sa daneg a ginawa niyan sii ko kaken ago kapaginom iyan.
Giyanan i sabap a madakel rekano a pekelobayan ago mbalisakiten ago so ped rekano na miyamatay.
Ogaid na o daan tano den a miyapariksa a ginawa tano na di tano ndanegen o Allah.
Ogaid na amay ka ndanegen tano o Kadnan na giyanan i kapemarintaa niyan rektano kaan tano di keped ko kaselaa niyan ko doniya.
Sabap sii manga pagari aken na igira a petimotimo kano ko Kaken ko Ipetedem o Kadnan na penanayawa kano.
Kabaya aken manga magariyari a katokawan iyo so tito a benar makapantag ko manga moodiset a pamemegayan o Soti a Roh.
Katawan iyo a sii ko da niyo pen kaparatiyaya ko Kadnan na omanoman kano pekeagak ago pekedadag o manga barahala a di makapetero.
Sabap sii na kabaya aken a katokawan iyo a da a taw a ipepaar o Roh o Allah a ba niyan mipesinta si Isa. Na da a ba makapetero sa Si Isa na Kadnan liyo ron o sogoon sekaniyan o Soti a Roh.
Aden a mbarambarang den a manga moodiset a pamemegayan o Roh ogaid na isaisa bo a Roh a pepamegay ron.
Mbarambarang den mambo a manga okit a kapanalagad ko Kadnan ogaid na isaisa bo a Kadnan a pepanalagadan.
Aden pen a mbarambarang den a dii kinggolalanen sangkoto a manga kapanalagad ogaid na isaisa bo a Tohan a aya dii nggolalan ko langon taman sii ko langon a taw.
So oman i isa na pembegan sa kapasang sa kakepayaga niyan ko kabatowa o Roh para ko kamapiyaan o kalangolangon.
So isa a taw na pembegan o Roh sa kateroa ko lalag a ongangen na so isa peman na pembegan o Roh sa kateroa ko lalag a katao.
So ped na pembegan o Roh sa paratiyaya na so peman so ped na pembegan o Roh sa manga moodiset sa kapakapiyaa niyan ko pepanga sasakit.
Pembegan so isa a taw sa kabatowa sa kanggalebek iyan sa manga piyakamemesa so ped peman na pembegan sa moodiset sa kapeyaga ko lalag o Allah so pen so ped na pembegan sa kakilalaa ko mbidabida a manga niyawa so pen so ped na pembegan sa kapakatero sa mibibida a manga basa ago so ped peman na pembegan sa moodiset sa kapemaanai sangkoto a manga basa.
Na giyangkai a isaisa bo a Roh i dii nggolaola sangkai langon na pepamakatokiden iyan so manga pamemegayan iyan ko oman i tetanggisa sii ko kabaya iyan.
So lawas o taw na isaisa bo a lawas a madakel a anggaota iyan. Apiya madakel a mbidabida a anggaota iyan na langon ai na isa bo a lawas na datar oto mambo so Al Masih.
Ka sektano langon a manga Yahodi ago manga Grigo manga oripen ago kena a ba oripen na palaya tano kiyasalawatan o isaisa a Roh sii ko kiyaped tano ko isaisa a Lawas na piyakainom tano pen langon ko isaisa a Roh.
So lawas na kena a ba isaisa bo a anggaota ka madakel a kikaaped on.
O peteroa o ai a Kagiya kena a ba ako lima na kena a ba ako maaped ko Lawas na apiya pen oto na maaped sekaniyan den ko lawas.
Na o peteroa o tangila a Kagiya kena a ba ako mata na kena a ba ako maaped ko lawas na apiya pen oto na maaped sekaniyan den ko lawas.
O so langon a lawas na mata bo na andamanaya i kapekaneg iyan na o palaya den tangila na andamanaya i kapekabaw niyan?
Ogaid na aya benar na so Allah i tomiyago ko oman i isa a maaped ko lawas ko kiyabayaan iyan on tomago.
O sasabagi so lawas na kena a ba tito a lawas.
Aya benar na madakel a kikaaped ko lawas ogaid na isaisa bo so lawas.
So mata na di niyan mapetero ko lima a Di aken seka kailangan na di mambo mapetero o olo sii ko ai a Di aken seka kailangan.
Kena ka so manga ped ko lawas a pipikiren tano a manga lolobay na aya tanto a mala i kipantag
Na so manga ped on a pipikiren tano a kena a ba tanto a mapiya na aya tano baden pipiyapiyaan komibir. Na so kikaaped on a di mapekiilay na nditaran tano sa mapiya a pegilain
A di ini kailangan o lebi pen a mapiya i paras a kikaaped ko lawas. So Allah na piyakapamagepeda iyan so langon a kikaaped ko lawas na bigan iyan sa lebi pen a mala a bantogan so kikaaped on a kikakokorangan
Kaan di mapembaabaad so lawas ago an melagilagid a kapepagipata o oman i maaped on ko ped iyan.
O pekerasay so isa a maaped ko lawas na pekerasay mambo so langon a kikaaped on na o kiyabantogan so isa a maaped on na pekebabaya mambo so langon a kikaaped on.
Langon kano na Lawas o Al Masih na oman i isa rekano na maaped on.
Na piyanago o Allah sii ko Agama so manga maaped on a giyai paganay ron so manga siyogo ikadowa na so manga pepakapayag ko lalag o Allah ikatelo na so manga goro na so peman so manga dii nggolaola sa piyakamemesa a manga galebek na tomiyalondog on so aden a moodiset iyan sa kapakapiyaa ko pepanga sasakit so kapetebangi ko ped so kapenakodai kiran ago so kapakatero sa mibibida a manga basa.
Ba siran langon siyogo? Ba siran langon pepekapayag ko lalag o Allah? Ba siran langon pepangendao? Ba siran langon dii nggolaola sa piyakamemesa a manga galebek?
Ba langon siran na ana moodiset iyan sa kapakapiyaa ko pepanga sasakit o di na so kapakatero sa mibibida a manga basa o di na so kapemaanai sangkoto a manga basa?
O makapetero ako sa mbarambarang a basa o manga manosiya ago manga malaikat ogaid na da a gagaw aken na so di aken dii katero na datar bo o pakabowing a agong o di na kapembeting o pandaopan.
Apiya pen o aden a moodiset aken sa kapekepayaga ko lalag o Allah ago masasabot aken so langon a manga pageemaan ago so langon o katao na apiya pen o mala ako i paratiyaya kaan aken mapekaiseg so manga palaw ogaid na da a gagaw aken na da a lalaw aken.
Apiya pen ipamemegay aken so langon a rek aken ago peladen ko a lawas aken a totongen ogaid na da a gagaw aken na da den a bali niyan raken..
So gagaw na masabar ago makapediin. So gagaw na kena a ba mariit aya pen o ba petekabor o di na pepangimporoan.
So gagaw na kena a ba botod kena a ba maliget kena a ba marangit kena a ba peseop
Di niyan ikebabaya so di ontol ka ipekebabaya iyan so tito a benar.
So gagaw na lalayon makasesabar lalayon den peparatiyaya lalayon makasasarig ago lalayon pepekatiger.
So gagaw na da a ikepos iyan. Ogaid na so kapekepayaga ko lalag o Allah na kepos so dii katero sa mibibida a manga basa na kegenekan ago so katao na kedadas bo.
Ka so kiyatokawan tano ago so kapekepayaga tano ko lalag o Allah na kena a ba tarotop.
Ogaid na amay ka pekatalingoma so matatarotop na kedadas bo so kena a ba tarotop.
Isako wata ako pen na so di aken dii katero so kasasabot aken ago so kapamimikiran aken na palaya den kawawatai. Ogaid na kagiya makatoa ko den na ginekan aken so kawawatai a olaola.
Aya pekeilay tano imanto na datar o lalamokan a paras a maaleg ko pagalongan ogaid na sa oriyan na keilay tano a makasasangora tano. So katawan aken imanto na matag sabaad bo ogaid na sa oriyan na ketarotop ai piyapiya a datar sa katatarotop o katawi raken o Allah.
Panagontamani niyo so gagaw ago kababayai niyo tomarima so manga moodiset a pamemegayan o Roh ba di labaw so kapepayaga ko lalag o Allah.
Ka so dii makatero sa mibibida a manga basa na kena a ba dii tero sii ko manga taw ka sii ko Allah ka kagiya da a ba rekaniyan pekasabot. Di niyan dii teroon so pageemaan a manga tito a benar a nggolalan ko Roh.
Ogaid na so pepakapayag ko lalag o Allah na dii tero sii ko manga taw sa manga katero a ipepangosor ipepangosiyat ago ipekapiya a ginawa iran.
So dii makatero sa mibibida a manga basa na aya niyan bo pepakapangosoren na giya ginawa niyan ogaid na so taw a pepakapayag ko lalag o Allah na aya niyan pepakapangosoren na so langon a magaagama.
Kabaya aken a palaya kano makatero sa mibibida a manga basa ogaid na tomoon ko a pepakapayag kano ko lalag o Allah. Ka so pepakapayag ko lalag o Allah na mala i kipantag a di so dii makatero sa mibibida a manga basa liyo ron o ba niyan kapemaanai so pitero iyan kaan mapakapangosor so langon a magaagama.
Na o somong ako rekano san manga magariyari ago tero ako sa mibibida a basa na andamanaya i kaogopi aken rekano liyo ron o ba ako rekano tero sa manga tito a benar a miyapayag o Allah o di na katao o di na lalag o Allah o di na ndao?
Apiya so da a niyawa niyan a manga boniboniyan a datar o insi o di na kotiyapi na andamanaya i kaketokawi o taw ko sengkoan iyan o di mapakasesenggaya so manga oni niyan?
Na o di marayag so kapepakaoniya ko bogiyong na antawaa i petiyagar para ko katidawa?
Datar iyan mambo na andamanaya i kaketokawi o manga taw ko maana o di niyo dii teroon o pegosar kano sa basa a di kesabotan? So manga katero iyo na kibayog baden o ndo.
Aden a pimbarambarangan a manga basa sii sa doniya na so oman i isa on na aden a maana niyan.
Ogaid na o di ako makasabot ko maana o dii teroon o ped a taw na datar ako o rait sii rekaniyan na sekaniyan na datar raken mambo o rait.
Sabap sa masisingayo iyo a katarimaa niyo ko manga moodiset a pamemegayan o Roh na panagontamani niyo so manga moodiset a ipepangosor o Agama.
Kagiya ka maoto na so taw a dii makatero sa mibibida a manga basa na disomala a pengangarapanen iyan a kapemaanaan iyan so di niyan dii teroon.
Imanto na pekitademan aken rekano a manga magariyari so Mapiya a Totol a piyakalangkap aken rekano ago miyatarima iyo a aya kaoonayan ko paratiyaya niyo.
Na pekesabet kano a nggolalan sangkai a Totol o kapeti niyo piyapiya angkoto a katero a piyakalangkap aken rekano liyo ron o kena a ba tito so paratiyaya niyo.
Piyalad aken rekano so miyatarima aken a lebi a mala i kipantag a giyai miyatay so Al Masih sabap ko manga dosa tano a aya kinitoman o misosorat ko Kitab.
Minilebeng sekaniyan ago miyaoyag peroman sii ko ikatelo gawii a aya kinitoman o misosorat ko Kitab.
Miyakiilay sekaniyan ki Pidro na go bo peman ko sapolo ago dowa a manga siyogo.
Oriyan oto na miyakaisa sekaniyan miyakiilay ko kalalawanan so lima gatos a miyamaratiyaya rekaniyan a so kadakelan kiran na oyagoyag pen ogaid na miyamatay den so ped kiran.
Oriyan oto na miyakiilay sekaniyan ki Santiyago ago so langon a manga siyogo.
Moripori ron na miyakiilay sekaniyan raken mambo a datar ako o inimbawata ko di ontol a masa.
Ka saken i lebi a mababa ko langon a manga siyogo na di ako man patot a mbetowan sa siyogo ka siyatro aken so Agama o Allah.
Ogaid na so miyabaloy aken den imanto na sabap ko limo o Allah. Na da kaolai so limo iyan raken ka lebi ako a miyanamar nggalebek a di so langon a ped a manga siyogo apiya pen kena a ba saken i dii nggalebek ka so limo a Allah a dii nggalebek a nggolalan raken.
Sabap san na kena a ba mala i kipantag o saken o di na siran i lebi pen a miyanamar ka giyai so pepakalangkapen ami langon na giyai mambo so miyaparatiyaya niyo.
O aya pepakalangkapen ami na inoyag so Al Masih a poon ko miyamatay na ino dii teroa o ped rekano a di keoyag so miyamatay?
O di keoyag so miyamatay na aya maana niyan na da oyaga so Al Masih.
Na o da oyaga so Al Masih na da a kipantag o kapepangosiyat ami ago da a lalaw o paratiyaya niyo.
Na lawan on pen na keilay sii a miyakaseksi kami baden sa di benar makapantag ko Allah ka miyatero ami a inoyag iyan so Al Masih a poon ko miyamatay. Ogaid na da niyan bes oyaga o benar a di pagoyagen so miyamatay.
Ka o di pagoyaga so miyamatay na da mambo oyaga so Al Masih.
Na o da oyaga so Al Masih na da a lalaw o paratiyaya niyo na madodosa kano pen.
Aya maana ini na siran oto a miyamaratiyaya ko Al Masih a miyamatay den na miyamakanaraka.
O so sarig tano ko Al Masih na sii bo papantagen sangkai a kapepaginetaw tano na sektano i lebi a dowandowaan iyan ko langon a manosiya.
Ogaid na aya benar na inoyag so Al Masih a poon ko miyamatay a aya den poriba sa kakeoyag o miyamatay.
Miyakaoma so kapatay sa doniya a nggolalan ko sakataw a mama na datar oto mambo a miyakaoma so kakeoyag o miyamatay a nggolalan ko sakataw a mama.
Ka pematay so langon a taw sabap ko kaiisaisa iran ago so Adam na datar oto mambo a pagoyagen so langon a taw sabap ko kaiisaisa iran ago so Al Masih.
Ogaid na so oman i isa na pagoyagen sii ko kapakapetetalondogai niyan. So Al Masih na aya miyaona maoyag ko kalangolangon na pekatalondog on so manga rek iyan amay ka makaoma sekaniyan.
Na oriyan o kiyatabana o Al Masih so langon a pisosonan a kadato ago kapaar ago kabatowa na pekaoma so kaposan na peladen iyan so kapendato sii ko Allah a Ama.
Ka disomala a pendato so Al Masih taman sa di matago o Allah so langon a ridoay niyan ko didalem a palad a ai niyan.
Aya moripori a ridoay a tebanen na so kapatay.
Ka tig o Kitab a Tiyago o Allah so langon taman ko didalem a palad a ai niyan ogaid na so tig iyan a langon taman na marayag sii a da on maped so Allah a aya tomiyago ko langon taman ko kapaar o Al Masih.
Ogaid na amay ka mapakipaar on so langon taman na so den mambo so Wata na pekipaar ko Allah a aya tomiyago ko langon taman ko kapaar iyan kaan kandatoi piyapiya o Allah so langon taman.
Siran oto a pepakisalawat sabap ko miyamatay na ino iran ai penggolaolaa? O benar a di pagoyagen so miyamatay na antonaa i gona o kapepamakisalawat iran sabap ko miyamatay?
Na makapantag rekami ino ami peserakanen so kaoyagoyag ami oman i oras?
Ka ipesepa aken rekano manga magariyari a pekesarempang aken so kapatay oman gawii na mataan den ai a datar mambo o kipepangandagen aken rekano sii ko kaiisaisa tano ago si Isa Al Masih a Kadnan tano.
O miyakitidawa ako ko dii matero a manga waraw a manga binatang sii sa Ipisos sabap bo ko kamamanosiyai a antap na antonaa i gona niyan raken? O di pagoyaga so miyamatay na koman tano ago minom tano ka mapita na pematay tano bo.
Di kano pekiakal. So manga rarata a dii mipagonota na pekarata ko mapiya a parangay.
Pakaontola niyo so kapepamimikiran iyo na geneki niyo so di niyo dii kandosa ka aden a ped rekano a da iran pen makilala so Allah. Pitero aken ai kaan kano kayai.
Masiken a aden a magise sa Andamanaya i kapagoyaga ko miyamatay? Antonaa i mapembadan iran amay ka maoyag?
Seka ki a inoranti! Igira a miyamola ka sa oniin na di den ai magto o di daan a matay.
Na so ipemola ngka na kena a ba miyakatoa den a pamomolan ka so bo so oniin a masiken a oniin a bantad o di na ped a oniin.
Na mbegan o Allah angkoto a oniin sa lawas a kebayaan iyan on megay pembegan iyan so oman i pisosonan o oniin sa rek iyan a lawas.
Kena a ba ndatadatar so sapo o langon a kaaden. Sasoson a sapo o manosiya salakaw so sapo o manga pangangayamen salakaw so rek o manga papanok ago salakaw mambo so rek o manga seda.
Aden a manga lawas sa langit na aden a manga lawas sa doniya. Aden a kapiya i paras o manga lawas sa langit ago salakaw a kapiya i paras o manga lawas sa doniya.
Makapantag ko kapenimoa ko pirak a itebang ko manga kaom o Allah sa Yodiya na nggolaolaa niyo so miyatero aken ko manga Agama sa Galasiya.
Sii ko paganay a gawii ko oman pito gawii na sibain o oman i isa rekano so ped ko pirak a pekesokat iyan na tagoa niyan kaan di keilangan a kapenimoa on amay ka somong ako san.
Amay ka makaoma ako na pekiawidan ko ini ko manga taw a miyapili iyo a rakes o manga sorat a kikilala kiran na pekasongen aken siran sa Yarosalim kaan iran roo mawit so pamemegayan iyo.
Na o mapipikir iyo a patot a pekasong ako roo mambo na pekaonoten ko siran.
Song ako rekano san amay ka makaokit ako sa Masidoniya ka magokit ako roo.
Masiken a pekatareg ako rekano san apiya taman sa maipos so rendeng. Oriyan oto na keogopan ako niyo ko kapakataros aken lomalakaw sa apiya anda ko song.
Ka di ako kebaya o ba aken sekano bentelen a datar o ba somasagad ka iinamen aken a malo matey a kapakatareg aken rekano o magiyog so Kadnan.
Ogaid na tereg ako sii sa Ipisos taman ko Gawii a Pintikostis
Ka aden a kakeparo aken sa kapenggolaola ko sa mala i kipantag a galebek na madakel a pepamanopak raken.
O pekaoma san si Timotiyo na sekasakawa niyo kaan di kelek sii ko katatareg iyan rekano ka di niyan dii nggolaolaan so galebek o Kadnan a datar aken.
O ba ana isa rekano bo a ba niyan sodia ka ba niyo den ogopi sa kapakataros iyan ko songowan iyan a da a rayorayo a ginawa niyan kaan sekaniyan raken makakasoy ka nanayaon ko sekaniyan a ped o manga magariyari.
Makapantag ko pagari tano a si Apolo na piyangni aken on sebenar a pembentel rekano a ped o manga magariyari ogaid na kena den a ba niyan kabaya a kasong iyan san imanto. Ogaid na amay ka makaparo na song sekaniyan san.
Iiktiyar kano pakabebeken kano sii ko paratiyaya niyo pakawawaraw kano ago pakababager.
Kababayai niyo so manga ped iyo sii ko langon a di niyo dii nggolaolaan.
Katawan iyo den so makapantag ki Istipanas ago so pamiliya niyan siran i miyaona a miyamaratiyaya roo sa Grisiya ago inipanagontaman iran a ginawa iran ko kapepanalagadi ran ko manga kaom o Allah. Na pagakolen ko rekano manga magariyari
A petomana niyo so manga olowan a datar iran ago so apiya antawaa pen i pegogop ko galebek tano.
Miyababaya ako ko kiyapakaoma i Istipanas si Portonato ago si Akaikos. Pinggolaola iran so da niyo kaparowi nggolaola
Ka piyakapiya iran a ginawa ko ago so manga ginawa niyo mambo. Patot a kilalaan iyo so kapiya o datar iran a manga taw.
Pesalamen kano o manga Agama sii sa probinsiya a Asiya. Si Akowilo ago si Prisila ago so magaagama a dii timotimo ko walay ran na peselamen kano iran sa iklas ko poso iran sii ko Kadnan.
Pesalamen kano o langon a magariyari sii. Pesasalama kano a sarta o soti a arek.
Katii so salam a saken den i miyangonay ron sorat Si Paolo.
Kamorkaan so apiya antawaa i di pekebabaya ko Kadnan! Hey Kadnan kasoy ka den!
Pengnin ko a malalayon rekano so limo o Kadnan a Isa.
Alamat sorat ako i Paolo a siyogo i Isa Al Masih sabap ko kabaya o Allah ago poon ko pagari tano a si Timotiyo makasampay ko Agama o Allah sii sa Korinto a rakes o langon a kaom o Allah ko dalem a inged a Grisiya.
Pengnin ko a malalayon rekano so limo ago kalilintad a poon ko Allah a Ama tano ago so Kadnan a Isa Al Masih.
Podin tano so Allah a Ama o Kadnan tano a Isa Al Masih. Masalinggagaw sekaniyan a Ama ago Tohan a ron pekepoonan o langon a kapipiya a ginawa.
Pepakapiyaan iyan a ginawa tano sii ko langon a kapekerasay tano kaan tano mambo mapakapiya a ginawa o ped a apiya antonaa i karomasayan iran a nggolalan ko kapipiya a ginawa a miyatarima tano a poon ko Allah.
Igira a madakel a karomasayan tano sabap ko Al Masih na tanto mambo a pepakapiyaan a ginawa tano a nggolalan ko Al Masih.
Na o pekerasay kami na sabap sa an mapakapiya a ginawa niyo ago an kano masabet. Na o pepakapiyaa a ginawa mi na sabap sa an ami mapakapiya a ginawa niyo kaan iyo matiger so ndatadatar a karomasayan a peketiger ami mambo.
Kagiya ka maoto na di den kealin so sarig ami mipantag rekano ka katawan ami a kagiya di kano dii mbagian ko manga karomasayan ami na makapembagian kano mambo ko kapepakapiyaa sa ginawa mi.
Kabaya ami a katokawan iyo manga magariyari so manga karomasayan a kiyaokitan ami roo ko probinsiya a Asiya. Tanto kami a kiyaregenan a lawan pen ko kaketigera mi ron na kiyadaan kami sa inam o ba kami pen keoyag.
Aya mataan na miyatangked sa ginawa mi a petay kami den. Ogaid na miyanggolaola ini kaan ami di kesarigi a ginawa mi ka so bo so Allah a pepangoyag ko miyamatay.
Siyabet kami niyan sangkoto a piyakalekelek a kapatay na sebeten kami niyan on bo na makasasarig kami a iteros iyan a kapesebeta niyan rekami.
Pegogop kano rekami mambo a nggolalan ko kipepangangarapanen iyo rekami. Sabap san na madakel a manga taw a penalamat ko Allah sabap ko madakel a manga rakmat a ketarima ami a aya ipagampon ko manga pangni o madakel a taw.
Aden a ipepangandag ami a pepamataanan mambo o hatin ami a giyai Miyaginetaw kami sa doniya a masosoti ago maliwanag i poso ba bo labaw ron isako sisii kami rekano. Miyanggolaola ami ini a kena a ba nggolalan ko kamamanosiyai a ongangen ka so limo o Allah.
Da a ba ami rekano inisorat a rowar ko kesabotan iyo amay ka mbatiyaan iyo.
Na sasarigan aken a kesabotan iyo piyapiya so da niyo pen kasaboti makapantag rekami kaan sii ko gawii a kakesoy o Kadnan a Isa na mipengandag kami niyo a lagid o kipepangandagen ami rekano mambo.
Kagiya miyatangked aken a benar anan na piyasad aken sa ginawa ko a sekano i pagonaan ko mentel kaan aken sekano karakmati sa makadowa.
Ka matetakdir aken a imbentel aken sekano sii ko kasong aken sa Masidoniya na magaot ako san bo peroman amay ka komasoy ako a poon sa Masidoniya kaan ako niyo kaogopi ko kateros aken sa Yodiya.
Na sabap sa miyaalin den angkai a takdir na ba aya maana ini na pekedowadowaan ako ko kiyatakdira ko ron? Ba ako petekdir a lagid o kadodoniyai a taw a peteroon aken a Oway amay ka aya pamikiran aken na Di?
Datar o Allah a kesarigan na so di ami rekano dii teroon na kena a ba madodowa so maana niyan a Oway ago Di.
Ka si Isa Al Masih a Wata o Allah a piyakalangkap rekano i Silas si Timotiyo ago saken na kena a ba madodowa a maana niyan a Oway ago Di. Sii rekaniyan so Oway
Ka so langon a initopa o Allah na kitoman den sii ko Al Masih. Sabap sii na di rekaniyan dii makanggolalan so kapeteroa tano sa Amin igira a pembantogen tano so Allah.
So den so Allah i pepekabeken rekami ago sekano sii ko kaiisaisa tano ago so Al Masih. Piyamili tano niyan
Na tiniyapan tano niyan sa toos a rek tano niyan den. Pinggolaola niyan ai ko kiyatagoa niyan ko Roh iyan sii ko manga poso tano a aya den poriba ko langon a imbegay niyan rektano.
Pengnin ko ko Allah a iseksi iyan a benar ai aya sabap o da aken san pen kasong sa Korinto na an di pekerata a ginawa niyo.
Kena a ba antap ami a kipepaaren ko paratiyaya niyo ka mabager kano i paratiyaya ka pegogopan ami sekano baden kaan kano mababaya.
Kagiya ka maoto na piyasad aken sa ginawa ko a di ako san den song peroman a baden pekabegay rekano sa rata a ginawa.
Ka o pakapekerataa ko a ginawa niyo na antawaa i pekapiya sa ginawa ko? Ba di sekano bo a bigan aken sa rata a ginawa?
Na pisoratan aken sekano sa datar oto a sorat kaan amay ka ibentel aken sekano na di mapakapekerata a ginawa ko o siran oto a patot a pekapiya sa ginawa ko. Ka matatangked aken so makapantag rekano langon a igira a mapipiya a ginawa ko na mapipiya mambo a ginawa niyo.
Tanto a miyarata a ginawa ko ago miyakamboko ako a penggoraok sebenar sii ko kiyasorati aken rekano sangkoto a sorat a kena a ba an aken mapakapekerata a ginawa niyo ka sabap sa an iyo katokawi so kala o kapekebabayai aken rekano.
So mama a miyakabegay sa rata a ginawa na kena a ba so ginawa ko i piyakakerata iyan ka so ped rekano. Kena a ba ko dii teroa a langon kano ka o ba pekelawani so kabasa ko.
Kiyatangkaan den so kiyadanega sangkoto a mama o kadakelan rekano.
Imanto na rilai niyo ago pakapiyaa niyo a ginawa niyan ka o ba mabinasa o tanto a rata a ginawa.
Sabap sii na pengnin ko rekano a pakiilain iyo ron a mataan a pekebabayaan iyo.
Ka aya sabap a kiyasorati aken rekano gowani na an aken sekano katepengi ago mapariksa aken o petomana niyo so langon a pandoan aken.
Apiya antawaa i perilaan iyo ko apiya antona onon na perilaan ko mambo. Na so kiyarilaan aken o aden a patot a perilaan na pinggolaola ko sabap rekano sii ko hadapan o Al Masih
Kaan tano di kebintai o Iblis ka katawan tano den so manga kadiyat iyan.
Kagiya makaoma ako sa Trowas sa kapekalangkapa ko ko Mapiya a Totol makapantag ko Al Masih na miyailay aken a miyapakadaya den o Kadnan so kapakanggalebek aken roo
Ogaid na makaaawid a akal aken ka da aken matoon so pagari aken a si Titos. Sabap san na miyodas ako ko manga taw roo na domiyayon ako sa Masidoniya.
Ogaid na penalamatan ko so Allah a lalayon tano niyan pegagaken a datar o kipaparada a miyanga pepeges o Al Masih. Na nggolalan rektano na pembembaren o Allah sii ko langon a taw so mamot a aya den so kapeketokawi ko Al Masih.
Ka datar tano o kamot o Al Masih a ipesoasoat ko Allah ago pekebembar ko siran oto a pepanga sasabet ago so pepamakanaraka.
Sii ko pepamakanaraka na giyai so baw a pekapatay na sii ko pepanga sasabet na giyai so kamot a pekaoyag. Na antawaa i pekagaga sangkai a galebek?
Ba aya kapekenega sii na datar o ba ami dii tekaboren peman a ginawa mi? Ba kami datar o ped a kailangan iran so manga sorat an iran mapakikilala a ginawa iran sii rekano o di na manga sorat a kikilala rekami a poon rekano?
Kena ka sekano den i sorat ami a minisorat ko manga poso ami a ketokawan ago kebatiya o kalangolangon.
Marayag a sekano na sorat a poon ko Al Masih a inisabap ko galebek ami. Kena ini a ba pisoratan a dawat ka inisorat o Roh o oyagoyag a Tohan na kena a ba misosorat sii ko mapapapan a manga ator ka sii ko poso o manga manosiya.
Aden a sarig ami ko Allah a nggolalan ko Al Masih sa benar angkai a pitero aken.
Di ami mapetero a aden a kapasang ami sangkai a galebek ka di ami kegaga o sekami bo. Aya kigaga ami san na poon ko Allah.
Biyaloy kami niyan a mapapatot a manga komikibir ko bago a kapasadan a kena ini a ba mipepasod ko inisorat a manga sogoan ka poon den ko Roh. Ka so inisorat a manga sogoan na maawid sa kapatay ogaid na so Roh na pepamegay sa kaoyagoyag.
Inigaang so manga batang angkoto a manga sogoan ko mapapapan a manga ator na miyapayag so bantogan o Allah ko kinibegan iyan on ko Mosa. Sabap sii na sominindaw so paras o Mosa na da katentengi o manga Israil so masindaw niyan apiya matag bo sagad. Na o giyanan i bantogan o kepit a mipepasod ko manga sogoan a maawid sa kapatay
Na lebi pen a kababantogan so kepit a mipepasod ko Roh.
Ka o kababantogan so kepit a pepamegay sa kasalaan na lebi pen a kababantogan so kepit a pepamegay sa kaontol.
Na so aden a bantogan iyan gowani na datar o ba da a ba niyan bantogan imanto sabap ko lebi a bantogan a pepekalangkolob on.
Ka o kababantogan angkoto a matag bo sagad na lebi pen a kababantogan so ketatap sa dayon sa dayon.
Kagiya giyanan i sasarigan ami na pepekaraw kami tero sa masagogod.
Kena a ba kami datar o Mosa a siyapengan iyan a paras iyan kaan di keilay o manga Israil so kaposan o kasindaw niyan a matag bo sagad.
Liyo san pen na biyota so manga pamikiran iran na taman imanto na kikasasapengan pen so pamikiran iran igira a pembatiyaan iran so andang a kapasadan. Da on den makowa ngkoto a sapeng ka aya bo a kakekowaa on na sii ko kaiisaisa iran ago so Al Masih.
Apiya taman imanto igira a pembatiyaan iran so Kitab o Mosa na sasapengan pen so manga pamikiran iran.
Ogaid na amay ka sengor so apiya antawaa ko Kadnan na kekowa on angkoto a sapeng.
So Kadnan na aya den so Roh na apiya anda matatago so Roh o Kadnan na ndodon so kamaradika.
Kagiya ka maoto na sabap sa inisana rekami o Allah angkai a galebek sabap ko kapedi iyan na di kami den kedaan sa arap.
Tiyalikodan ami so langon a pageemaan ago piyakayaya a manga sowasowai. Di kami pamagakal aya pen o ba ami bibida so katero o Allah. Ka sii ko hadapan o Allah na pepakalangkapen ami baden so tito a benar sa masagogod kaan makilala o langon a taw a kesarigan tano iran.
O pageemaan so maana o Mapiya a Totol a pepakalangkapen ami na sii bo mapapagma ko siran oto a pepamakanaraka.
Di siran peratiyaya ka so manga pamikiran iran na biyota o Iblis a tohan angkai a doniya kaan iran di keilay so kaliwanag o Mapiya a Totol makapantag ko bantogan o Al Masih a aya den kiyapayagan ko Allah.
Ka kena a ba giya ginawa mi i pepakitokawan ami ka si Isa Al Masih a aya Kadnan na aya di ami dii teroon makapantag ko ginawa mi na manga oripen kami niyo sabap ki Isa.
So Allah a aya mitero sa Sindaw so maliwanag a poon ko maliboteng na aya mambo sominindaw ko manga poso tano kaan iyan rektano kapakisaboti a giyangkai a kaliwanag na aya den so bantogan o Allah a somisindaw sii ko paras o Al Masih.
Ogaid na datar kami bo o manga koden a bote a ron igagadong angkai a kakawasaan kaan mailay a so lebi a mala a kabatowa na poon ko Allah a kena a ba sii rekami poon.
Madakel a ipekerasay ami ogaid na da kami den kabangeni pekedowadowaan kami ogaid na da kami den kadai sa arap
Pesetroon kami ogaid na da kami den kaawai peranegen kami ogaid na da kami den mabinasa.
Giyangkai a manga lawas ami na lalayon dii mbagian ko kiyapatay i Isa sa apiya anda kami pesong kaan mailay so kaoyagoyag i Isa sii ko lawas ami.
Ka sii ko kaooyagoyag ami na lalayon kami sasagaden o kapatay sabap ki Isa kaan mailay so kaoyagoyag i Isa sii ko manga lawas ami a aden a kapetay niyan.
Aya maana ini na sii rekami na so kapatay na aya pakagaga ogaid na sii rekano na aya pakagaga on na so kaoyagoyag.
Misosorat ko Kitab a Miyaratiyaya ako sabap sii na mitero ako. Sekami na datar iyan sa paratiyaya ka so di ami dii katero na sabap ko kapeparatiyaya ami.
Ka katawan ami a so Allah a miyoyag ko Kadnan a poon ko miyamatay na pagoyagen kami niyan mambo a ped i Isa na pekadarpaan kami niyan a ped iyo sii ko hadapan iyan.
Langon ai na sabap ko kamapiyaan iyo kaan amay ka terima so pekitaralo a madakel a taw ko limo o Allah na pekitaralo mambo so kapepanalamat iran a ipembantog ko Allah.
Sabap sii na di kami den kedaan sa arap. Apiya pen pekeronot so manga lawas tano na dii kambagowan so niyawa tano gawii gawii den.
Na giyangkai a somasagad ago makep a manga karomasayan tano na pepekatiyagar rektano ko da a ikepos iyan a bantogan a lebi a mala a di so manga karomasayan.
Kagiya ka maoto na aya tano pagiimanen na kena a ba so manga nganin a pekeilay ka so di keilay. Ka so manga nganin a pekeilay na matag bo somasagad ogaid na so manga nganin a di keilay na da a ikepos iyan.
Ka katawan tano a amay ka kegeba so babalingan tano a aya tano lawas sii sa doniya na aden a kebalingan tano sa kasorgaan. Giyanan so da a ikepos iyan a kebalingan a miyatiyagar o Allah a kena a ba pimbaalan o manosiya.
Imanto na makapeperego tano a ipekedali tano so kisoloten rektano ko kebalingan a ndodoo sa kasorgaan.
Ka amay ka misolot rektano den ai na di tano den keilay i ba da a nditaren tano.
Sii ko kapakababaling tano pen sangkai a kadodoniyai a barombarong na makapeperego tano ago kareregenan. Kena a ba tano kabaya i ba tano kaawai angkai a lawas tano ka aya tano kabaya na misolot rektano so kebalingan sa kasorgaan kaan so aden a kapetay niyan na masenep o kaoyagoyag.
So Allah i mitiyagar rektano sangkai a angin na bigan tano niyan ko Roh iyan a aya inipemataan ko katomana niyan on.
Kagiya ka maoto na lalayon kami makasasarig na katawan ami a sii ko kakakaden tano sangkai a lawas na mabebelag tano ko Kadnan.
Ka aya ipepaginetaw tano na so paratiyaya a kena a ba so pekeilay tano.
Peteroon ko peroman a makasasarig kami na tomoon ami a awaan ami angkai a manga lawas ago maling kami ko Kadnan.
Sabap sii na aya singanin ami na so kapesowasowata mi rekaniyan apiya sii kami pen sangkai a lawas o di na mabebelag on.
Ka disomala a pekadarpaan tano langon ko hadapan o korsi a pengokoman o Al Masih kaan matarima o oman i isa so miyapetot on sabap ko miyanggolaola niyan a mapiya o di na marata isako kasisii niyan ko lawas iyan.
Kagiya ka maoto na sabap sa maaleken kami ko Kadnan na pepagayokan ami so manga taw. Katawan piyapiya o Allah so parangay ami na iinamen aken a katawan iyo mambo sii ko manga poso iyo.
Kena a ba ami pepanamari peroman a kipengandagen ami sa manga ginawa mi ka pembegan ami sekano baden sa daowa sa kipengandagen iyo rekami kaan iyo masembag so siran oto a di ran dii tekabor so pangkatan iran ko kapekeilaya on o taw a kena a ba so madadalem ko poso iran.
O pembetengen kami na sabap sa an mabantog so Allah na o matatanor kami i pamikiran na sabap ko kamapiyaan iyo.
Ka aya rekami makapapaar na so kapekebabayai rekami o Al Masih ka miyatangked sa ginawa mi a miyatay so isa a mama a inisambi ko langon a taw. Kagiya ka maoto na miyakambagian so langon a taw ko kiyapatay iyan.
Na miyatay sekaniyan para ko langon a taw kaan siran oto a oyagoyag na di den makapeginetaw para ko ginawa iran ka para rekaniyan a miyatay a miyaoyag bo sabap kiran.
Sabap sii na ipoon imanto na kena a ba so kamamanosiyai ko taw i kikilala ami ron. Apiya gowani na so kamamanosiyai ko Al Masih na aya ami ron inikilala na kena den a ba aya on pekikilala imanto.
Kagiya ka maoto na apiya antawaa i maiisaisa sekaniyan ago so Al Masih na bago sekaniyan den a kaaden. Miyaipos den so andang na miyakatalingoma den so bago.
Langon ai na poon ko Allah a miningginawai kami niyan a nggolalan ko Al Masih na bigan kami niyan sa kapepakalangkapa sangkai a kiningginawain iyan ko manga taw a giyai
Kagiya manga salinggogopa kami o Allah na pagakolen ami rekano a di niyo pendarainonen so limo o Allah a iniraot rekano.
Ka pitero iyan a Sii ko masa a kikelimoon aken reka na inampon aken seka na sii ko gawii a kapenabet na inogopan aken seka. Na pamakinega niyo ka imanto so masa a kikelimoon reka o Allah. Imanto so gawii a kapenabet!
Da den a di ami dii nggolaolaan a ba ikebinasa o sarig o apiya antawaa taw kaan da a kidaway ko galebek ami.
Aya mataan na sii ko langon a okit na pepakiilay ami a manga pepanalagad kami ko Allah a nggolalan ko mala a kapanginsabar ami sii ko manga karomasayan manga kamaregenan ago manga tiyoba.
Piyamadasan kami kiyalaboso ago pisamok o madakel a taw. Miyanamar kami nggalebek ago omanoman na da a torog ami ago kakan.
Pepakiilay ami pen a pepamanalagad kami ko Allah a nggolalan ko kasosoti ami katao kasebar kapedi so Soti a Roh so tito a kapekebabayai ko ped
So dii kateroa ko benar ago so kabatowa o Allah. So kapagiinontolan ami na aya ami gomaan ko kanggogobat ami ago so kapelindinga ko ginawa mi.
Miyabantog kami ago piyakakeya piyakaito kami ago miyapodi inibilang kami a manga bokeg apiya pen di kami dii tero sa benar.
Datar kami o kena a ba makikilala apiya pen makikilala piyapiya. Datar kami o pakapapatain ogaid na oyagoyag bes. Apiya piraneg kami na da mabono.
Apiya makamboboko kami na lalayon den pekebabaya. Apiya pen manga miskin kami na madakel a di ami dii mapakakewasa. Apiya da den a rek ami na rek ami bes so langon taman.
So pitero ami rekano manga taw sa Korinto na da den a ba on pageemaan na kalelekaan so manga poso ami sii rekano.
Kena a ba mi pegerena so kapekebabayai ami rekano ogaid na pegerenen iyo so kapekebabayai niyo rekami.
Na petero ako sii a datar o ba sekano na manga wata aken badalen iyo rekami so kalekai niyo mambo piyapiya ko manga poso iyo.
Di kano pakipemagepeda ko di pemaratiyaya ka di niyo siran royod. Ba keisaisa so maontol ago so marata? Andamanaya i kapakapetepi o maliwanag ago so maliboteng?
Andamanaya i kapakapegayon o Al Masih ago so Iblis? Antonaa i mapembagian o peparatiyaya ago so di peratiyaya?
Andamanaya i kapakapegopakat o Timplo o Allah ago so manga barahala? Ka sektano so timplo o oyagoyag a Tohan ka pitero o Allah a Sii ako kiran keden ago melalakaw ako a lomolook iran. Kebaloy ako a Tohan iran na kebaloy siran a manga pagtaw aken.
Kagiya ka maoto na awai niyo siran na pakimbebelag kano kiran a tig o Kadnan. Di niyo sekoa so maresik ka terimaan ko sekano.
Sabap sangkai a manga initopa rektano manga pekebabayaan ko na lompiyon tano so manga ginawa tano ko langon taman a pekaresik ko lawas tano ago niyawa na panamaran tano a matarotop so kasosoti tano sii ko kipekeleken tano ko Allah.
Begi kami niyo sa darpa sii ko manga poso iyo. Da a miyanggolaola mi a ribat ko apiya antawaa. Da a taw a ba ami pimarataan aya pen o ba aden a siyalimbotan.
Da aken ai teroa kaan aken sekano makokom ka miyatero aken gowani a madadalem kano ko manga poso ami matay kami o di na oyagoyag.
Mala a sarig aken rekano ago tanto aken sekano a ipepangandag. Sii ko langon a karomasayan ami na tanto a mapipiya a ginawa ko ago sayana ako a pekebabaya.
Kagiya makaoma kami sa Masidoniya na da kami den makadeke ka pepakaregenan kami ko mbalabala. Mililibet rekami so manga kambobono na aden a manga kalek a sisii ko poso ami.
Ogaid na so Allah a pepakapiyaan iyan so kikaboboko na piyakapiya niyan a ginawa mi a nggolalan ko kiyapakaoma i Titos.
Na kena bo a ba so kiyapakaoma niyan i inipakapiya a ginawa mi ka so pen so pitero iyan makapantag ko kiyapakapiyaa niyo sa ginawa niyan. Ka piyanotol iyan rekami so kipekedaliin iyo raken so kapakamboboko iyo ago so kapakatitiyagar iyo sa kapagabanga niyo raken na giyoto i lebi a ipekebabaya aken.
Ka apiya pen inikarata a ginawa niyo so sorat aken rekano na di ako pesendit sa kinisoraten ko ron. Misendit ako gowani kagiya katokawan ko a giyangkoto a sorat na inikarata a ginawa niyo sa da bo matey.
Ogaid na mapipiya a ginawa ko imanto a kena a ba sabap sa piyakakerata aken a ginawa niyo ka kagiya so kiyakerata a ginawa niyo na aya niyo initeobat. Giyangkoto a rata a ginawa na inosar o Allah na sabap san na da kami rekano makabinasa.
Ka so rata a ginawa a poon ko Allah na ron pekisabap so dii kapakateobat ago pepekaagak rekano ko kakesabet iyo a di kano ron den makapesendit. Ogaid na pepekapatay so rata a ginawa a kadodoniyai.
Ka ilaya niyo man so kiyaondasan angkoto a rata a ginawa a poon ko Allah sii rekano a so kapeketerang iyo sa kipetindegen iyo sa ginawa niyo so kararangit so kalek so kadali so kasigi ago so kapakatitiyagar sa kandanega niyo ko marata i sowasowai. Sii sangkai langon na piyakiilay niyo a da a ba niyo kidaway sangkai a masosowa.
Na apiya pen inisorat aken rekano angkoto a sorat na kena a ba sabap ko mama a miyaribat o di na sabap rekaniyan a pinggolaolaan sa ribat ka sabap sa an mapayag rekano sii ko hadapan o Allah so tito a kapekebabayai niyo rekami.
Giyanan i inipakapiya a ginawa mi. Na kena bo a ba giya kiyapakapiya o ginawa mi ka lebi kami pen a miyababaya sii ko kiyailaya mi ko kapekebabaya i Titos ka miyapakapiya a ginawa niyan o langon iyo.
Inipangandag aken sekano sii rekaniyan na da ako niyo kapakayai. Benar den so langon o pitero ami rekano na datar oto mambo a so inipangandag ami ki Titos mipantag rekano na miyapariksa iyan a mataan a benar.
Na pepekala so kapekebabayai niyan rekano igira a peketademan iyan so kapakatitiyagar iyo sa katomana ago katarimaa niyo rekaniyan a katatabaden kano sa kalek.
Kabaya ami a katokawan iyo manga magariyari so miyanggolaola o Allah para ko manga Agama sa Masidoniya sabap ko limo iyan.
Tanto siran a tiniyoba o manga kamaregenan a kiyaokitan iran ogaid na sabap ko tanto a mala a kapekebabaya iran na minitaralo so kiyapamemegay iran apiya pen tanto siran a manga miskin.
Ipeseksi aken a miyamemegay siran sa taman sa miyagaga iran ago lawan san pen ka rek iran den oto a kabaya.
Inakol iran rekami sebenar a makambagian siran ko katebangi ko manga kaom o Allah roo sa Yodiya.
Na pinggolaola iran so lawan pen ko iinamen ami ka paganay ron na piyalad iran a ginawa iran sii ko Kadnan na go bo sii rekarni mambo a aya kiyatoman o kabaya o Allah.
Sabap sii na inakolan ami si Titos a aya mipoon sangkai a galebek sa ipendayon iyan ago pagogopan kano niyan mambo sa kapasada niyo sangkai a kapepamemegay niyo.
Lomalawan kano sii ko langon taman a so paratiyaya kapananaroan katao so kateterangi rekano ago so kapekebabayai niyo rekami. Kagiya ka maoto na iktiyar kano kaan kano mambo makalawan sangkai a galebek a kapepamemegay.
Kena a ba ko pesogoon a nggolaolaa niyo ai ka pegalowin aken baden so kateterangi ko ped a manga Agama sangkai a galebek kaan aken maamad o totoo den so kapekebabayai niyo ko ped.
Ka katawan iyo so limo o Kadnan tano a Isa Al Masih a apiya pen kawasa sekaniyan na biyaloy niyan a ginawa niyan a miskin sabap rekano kaan kano mabaloy a manga kawasa a nggolalan ko kamimiskini ron.
Giyai i pamikiran ko makapantag sii aya tomo na mapasad iyo imanto so galebek a pipoonan iyo isako miyaipos a ragon. Sekano i miyona a kena bo a ba giya kapepamemegay niyo ka so kateterangi rekano ron.
Na tarosen iyo ago pasada niyo angkai a galebek! Teranga niyo a ginawa niyo sa kapasada niyo ron a datar o kiyapooni niyo ron na pamemegay kano taman sa kegaga niyo.
Ka o kateterangi kano megay na terimaan o Allah so apiya antonaa i kegaga niyo megay ka kena a ba paliyogat a kambegay niyo o da a rek iyo.
Kena a ba ko antap a pakareregenan kano kaan katabangi so ped ka kabaya aken a makatitinabanga kano baden.
Ka sabap sa mala a rek iyo imanto na patot a tabangan iyo so siran oto a kakokorangan kaan amay ka sekano peman i kakokorangan ago mala a rek iran na tebangan kano iran. Sii sangkai a okit na mamakatitinabanga kano.
Ka misosorat ko Kitab a So miyakatimo sa mala na da kasobrai na so miyakatimo sa maito na da kakorangi.
Penalamatan ami so Allah ka biyaloy niyan si Titos a datar ami sa kabaya sa kapegogopi rekano.
Aya benar na di den kailangan a soratan ko sekano makapantag sangkai a tabang ko manga kaom o Allah roo sa Yodiya
Ka katawan aken a kateterangan kano sa kapagogop iyo na inipangandag aken sekano ko manga taw sa Masidoniya. Pitero aken kiran a sekano a manga taw sa Grisiya na makatitiyagar mogop gowani bo ko miyaipos a ragon. Na so kateterangi rekano i miyakapangoyat ko kadakelan kiran.
Ogaid na pekasongen aken rekano angkai a manga pagari tano kaan di keolai so kipepangandagen ami rekano makapantag sii ago an kano makatitiyagar megay a so den so miyatero aken.
Ka o aden a magonot raken a manga taw a poon sa Masidoniya ago mapariksa iran a kena bes o ba kano makatitiyagar na mataan a keyaan kami  sabap ko kiyasarigi ami rekano.
Kagiya ka maoto na miyapamikir aken a di mipendarainon a pekaonaan ko san makasong angkai a manga pagari tano kaan iran marigra daan so pamemegayan a initopa niyo kaan matitiyagar den ko kapekaoma aken san. Na keilay sii a migay kano sabap ko kabaya iyo a kena a ba sabap sa ba kano tigel.
Tanodi niyo a so peseod sa maito na maito mambo a maperagon iyan na so peseod sa madakel na makaperagon sa mala.
Patot a pamemegay so oman i isa ko papasaden iyan sa ginawa niyan a kena a ba pekerataan o pamikiran iyan o di na ba sabap sa ba petegela ka so Allah na pekebabayaan iyan so mababaya mamemegay.
Kegaga o Allah a kipembegan iyan rekano ko lawan pen ko kailangan iyo sii ko oman i masa ago so oman i kapakambebetad iyo kaan mala a kibegay niyo mambo ko oman i mapiya a galebek.
Ka misosorat ko Kitab a Tanto a madakel a ipepamegay niyan ko manga miskin. Tatap so kaontol iyan sa taman sa pakataman.
Na so Allah a pembegay sa oniin ko peseod ago so paan a kekan o manga taw na imbegay niyan rekano mambo so langon a oniin a kailangan iyo ago pekadakelen iyan pen so manga onga o kapepemegay niyo.
Ka mbegan kano niyan sa tanto a mala sii ko oman i okit kaan kano makapepamegay sii ko oman i masa. Na madakel a penalamat ko Allah sabap ko manga pamemegayan iyo a ketarima iran a nggolalan rekami.
Ka giyangkai a pamemegayan na kena bo a ba giya kapepekabegay ko makokorang ko manga kaom o Allah ka pekiarong pen ko mitataralo a kapepanalamat ko Allah.
Na sabap ko kapemamataani ko gagaw niyo sangkai a galebek na madakel a pembantog ko Allah sabap ko kapetomana niyo ko Mapiya a Totol makapantag ko Al Masih a di niyo dii matero a miyatarima iyo ago sabap mambo ko kaginawa niyo ko kapepamegay niyo sii kiran ago so langon a taw.
Na sii ko kipepangangarapanen iran rekano na kebabayaan kano iran sabap ko mala a limo a piyakiilay o Allah a nggolalan rekano.
Saken a si Paolo a makarorondana kon igira a ped rekano ago mawaraw kon igira a mabebelag rekano na pagakolan ko sekano a nggolalan ko kapanginginsokor ago kapedi o Al Masih.
Pengnin ko rekano a di ako niyo tegela makakewaraw amay ka somong ako san apiya pen iinamen aken a disomala a pekawaraw ako sii ko manga taw a ipesendit iran rekami a aya ami kon ipepaginetaw na manga antap a kamamanosiyai.
Ka apiya pen aya kapekeoyagoyag ami na sii ko lawas a manosiya na so di ami dii kapakitidawa na kena a ba sii ko kamamanosiyai a okit.
So manga gomaan a pegosaren ami ko dii kapakitidawa na kena a ba kamamanosiyai ka so manga ala i kabatowa a manga gomaan o Allah a pepekatempag ko manga babager a kota.
Peminasaan ami so ribat a manga daowa ago penggebaan ami so oman i ipepangandag o taw a pepekaalang ko kapeketokawi iran ko Allah. Pepegesen ami so oman i pamikiran ka pembalowin ami a petoman ko Al Masih.
Na amay ka matarotop so kapetoman iyo na makatitiyagar kami sa kandanega mi ko oman i isa a da makapangongonotan.
Ilaya niyo man angkai a marayag! O aden a ibibilang iyan san a rek o Al Masih na tanodi niyan a o sekaniyan na rek o Al Masih na datar ami mambo.
Apiya malo minitaralo a kipepangandagen aken ko kapaar ami a inibegay rekami o Kadnan para ko kapakabagera rekano a kena a ba so kabinasaa rekano na di aken ai ikeya.
Di aken kabaya o ba niyo pipikira a ba ko sekano petepengi mangangalek a nggolalan ko manga sorat aken.
Aden a mitero san sa Manga pepened ago mala i bager so manga sorat i Paolo ogaid na igira a ped tano sekaniyan na malobay sekaniyan ago da a lalaw o manga katero iyan!
Patot a katokawan angkoto a taw a so inisorat ami igira a mabebelag kami rekano na giyanan i penggolaolaan ami igira a maaped kami rekano.
Benar den a di ami keraw o ba ami senggain o di na pelagiden a ginawa mi ko siran oto a pepodin iran a ginawa iran. Manga lalong siran! Ka aya ipetakes iran ko manga ginawa iran na so manga ped iran na di ran dii pakapelagilagiden so manga ginawa iran.
Ogaid na so makapantag rekami na di kitaralo so kapengandag ami ka aya ami bo mipengandag na so galebek a piyakisangan rekami o Allah a maaped on so galebek ami san rekano.
Na da ami lepasa so temanaan o piyakisangan rekami isako somong kami rekano a maawid ko Mapiya a Totol makapantag ko Al Masih.
Na kena a ba ami pepangandagen so galebek o manga ped a makalelepas ko temanaan a inisenggaay rekami o Allah. Ogaid na iinamen ami a sii ko kapepekala o paratiyaya niyo na makanggolaola kami sa lebi pen ko miyanggalebek ami sii rekano a makasosoled ko temanaan a inisenggay rekami o Allah.
Kabaya aken a napin iyo raken so maito a kalalalongan. Kapedipedi kano bo na napii ako niyo!
Pepanaodan ko sekano a datar o kapepanaodi rektano o Allah ka datar kano o da kabatali a raga a minipesadana aken a pakipengaroma ko ko isa a mama a so Al Masih.
Ogaid na ipekewan aken o ba madadag so manga pamikiran iyo ago awaan iyo so tito a kapepangongonotani ko Al Masih sa iklas ko poso iyo a datar o kiyaokitan o Sitihawa a piyagakalan o nipay a nggolalan ko manga kabokegan iyan.
Ka o aden a pekaoma rekano a pepakalangkap sa salakaw a Isa a kena a ba si Isa a pepakalangkapen ami o di na o terimaa niyo so isa a niyawa ago isa a totol a mibibida ko Roh ago Mapiya a Totol a miyatarima iyo na ba niyo den ai pepiyapiyai sesabar!
Giyangkoto a pakalalawanen iyo a manga siyogo na mapipikir aken a kena a ba ako kiran mababa apiya maito bo!
Masiken a kena a ba ako mapasang i katero ogaid na kena a ba korang so katao aken na piyakarayag ami rekano ai piyapiya sii ko langon a maoolaola.
Piyakalangkap aken rekano so Mapiya a Totol o Allah sa da a piyakibayad aken rekano ka ba ako den miyangalimbabaan kaan kano miporo. Ba ako san miyaribat?
Sii ko masa a kaaped aken rekano na kiyasokayan ako o ped a manga Agama na lagid bo o piyanekewan ko siran kaan aken sekano katabangi.
Na isako makokorang so kaoyagan aken na kena a ba ako miyaperikor o apiya antawaa ka so manga magariyari a miyamakasong san a poon sa Masidoniya na inowit iran raken so langon a kailangan aken. Ndatar gowani ago so pemakatalingoma na di ako rekano den pangni sa tabang.
Datar o mataan den a madadalem raken so tito a benar o Al Masih na mataan den mambo a da den a pekaren sangkai a kapepangandag aken sii ko dalem a inged a Grisiya.
Ino aken ai dii teroa? Ba sabap sa kena a ba aken sekano pekebabayai? Katawan o Allah a mataan a pekebabayaan ko sekano!
Iteros aken so di aken dii nggolaolaan imanto kaan da den a ba mipengandag o siran oto a di ran dii teroon a melagid so galebek iran ago so rek ami.
Kena a ba siran tito a manga siyogo di siran dii mamokeg makapantag ko galebek iran ago pepamanasayan siran sa manga siyogo o Al Masih.
Na kena a ba ini ipememesa ka apiya so Iblis na somasayan sa malaikat a pepekaliwanag.
Kagiya ka maoto na kena a ba ipememesa o so manga pepanalagad rekaniyan na pepamanasayan sa manga pepanalagad ko kaontol. Sii sa kaposan na ketarima iran so miyapetot ko manga galebek iran.
Peromanan ko tero a di pepamikira o apiya antawaa i ba ako lalong. Ogaid na o pepamikira niyo anan na tarimaa ko niyo baden a datar o lalong kaan ako makapangandag sa maito a datar o manga ped.
So di aken dii teroon na kena a ba aya raken dii pakitero o Kadnan. Sii sangkai a kapangangandag na mataan a di ako dii tero a datar o lalong.
Kagiya madakel a dii mamangandag a sii bo sabap ko kadodoniyai a daowa na pengandag ako mambo.
Disomala a pengandag ako pen apiya pen di patot. Pagalowin ko imanto so manga pangingilain ago manga nganin a miyapayag raken o Kadnan.
Aden a katawan ko a mama a peparatiyaya ko Al Masih a miyakasapolo ago pat ragon den ai a kinibayaon on ko ikatelo pangkat a kasorgaan. Di aken katawan o ba minibayaw so niyawa niyan a rakes o lawas iyan o di na o ba on miyakaliyo. So bo so Allah i matao ron.
Peromanan ko tero a katawan ko a giyangkai a mama na minibayaw sa kasorgaan ogaid na di aken katawan o so den so lawas iyan i minibayaw o di na so bo so niyawa niyan. So Allah i matao ron.
Roo sa kasorgaan na miyaneg iyan so manga nganin a di kiropa sa katero ago di kepakay i ba mapetero o manosiya.
Pengandag ako makapantag ko datar oto a mama ogaid na di aken ipengandag a ginawa ko liyo ron so makapantag ko manga kalobay aken.
O pengandag ako na di aken pipikiren a pekelalolalong ako ka peteroon ko so benar. Ogaid na di ako pengandag ka di aken kabaya o ba aden a makapamikir sa makapantag raken a ba lawan pen ko pekeilay niyan a manga olaola ko o di na pekeneg iyan a di aken dii teroon.
Na an ako di makapengimporoan sabap sangkai a manga piyakamemesa a miyapayag raken na kiyatagon a lawas aken sa sorok a siyogo o Iblis a makaperasay raken kaan ako di makapengimporoan.
Miyakatelo ako mangangampedian ko Kadnan mipantag sangkai a sakit kaan mapakaawa ko lawas aken
Ogaid na aya inisembag iyan na Katatangkaan reka so limo aken ka ketarotop so bager aken sii ko taw a da a bager iyan. Sabap san na ipekebabaya aken so kipepangandagen aken ko manga kada a bager aken kaan makakaden raken so bager o Al Masih.
Kagiya ka maoto na pekebabaya ako igira a da a bager aken pepanonongkaan ako kakokorangan pesetroon ago kareregenan sabap ko Al Masih ka kagiya igira a da a bager aken na mabager ako.
Pekelalolalong ako sangkai a kapepangandag aken ogaid na tigel ako niyo. Aya patot na sekano i mbantog raken ka apiya pen o da a bali aken na kena a ba ako mababa apiya maito bo sangkoto a pakalalawanen iyo a manga siyogo.
Sii ko kaaped aken rekano na tanto ako a masabar na inembaalan aken so langon a manga nanao manga piyakamemesa ago manga ala i kabatowa a galebek a aya inipemataan ko kiyasogoa raken o Allah.
Antonaa i da ko nggolaolaa san rekano a pinggolaola ko sii ko ped a manga Agama liyo ko da ko rekano kapakiperikor? Rilai ako niyo sangkai a ribat aken!
Ikatelo den ai a kipembentelen ko rekano na di ako rekano makiperikor ka sekano i masisingayo aken a kena a ba so manga pirak iyo. Ka di patot o ba so manga wata i pegeper ko manga lokes iran ka so manga lokes na aya pegeper ko manga wata iran.
Ikebabaya aken so kapenggastowa ko ko langon a rek aken a rakes o ginawa ko kaan kano kaogopi. Ba niyo bes di mbadali so mala a kapekebabayai aken rekano?
Sii rekano na aden a dii tero sa apiya benar a da ako niyo karikoren na tagakal ako na piyagakalan aken sekano baden.
Andamanaya i kiyanggolaolaa ko sii? Ba aken sekano liyabiti a nggolalan ko apiya antawaa ko manga taw a piyakasong aken rekano?
Inakolan aken si Titos a somong rekano san na piyakaonot aken rekaniyan so pagari tano. Ba kano siyalimboti i Titos? Sekaniyan ago saken na ba di ndatar i antap ago olaola?
Masiken a pipikiren iyo a ipetindeg ami a ginawa mi sii rekano. Kena ka aya mi dii teroon na so di rekami dii pakitero o Al Masih ko hadapan o Allah. Na so langon a di ami dii nggolaolaan manga pekebabayaan ko na an kano makapepangosor.
Ipekewan aken a amay ka somong ako san na o ba aken sekano maoma a mibibida ko kabaya aken mipantag rekano na o ba niyo katokawi a mibibida ako ko kabaya iyo mipantag raken. Ipekewan aken o ba ko katokawi a sisii rekano so kapepawala kadengki kararangit kapelalawana kapagitowito kapamaganta katekabor ago kariribogar.
Ikatelo den ai a kimbentelen ko rekano. Kabasa o Kitab a Apiya antonaa a dimanda na paliyogat a pemataanan o dowa o di na telo a manga saksi.
Gowani ko ikadowa ko rekano mentel na liyalangan aken so siran oto a miyamakandosa. Na imanto a mabebelag ako rekano na pelalangan ko siran peman ago so langon o manga ped amay ka komasoy ako rekano san na da a ba pekalidas ko kandanega ko ron.
Giyanan i kaketangkeda sa ginawa niyo sa so Al Masih i dii tero a nggolalan raken. Kena a ba da a bager iyan igira a aden a penggolaolaan iyan rekano ka mala sekaniyan i kabatowa sii rekano.
Ka apiya pen miyatotok sekaniyan ko kros sii ko kada a bager iyan na pekeoyag sekaniyan imanto a nggolalan ko kabatowa o Allah. Datar oto mambo na da a bager ami ogaid na sii ko kaiisaisa ami ago so Al Masih na pekeoyag kami a nggolalan ko kabatowa o Allah a so kabatowa a pegosaren ami igira a aden a penggolaolaan ami sii rekano.
Tokawi niyo ago tepengi niyo a manga ginawa niyo kaan iyo mapariksa o ba niyo pepangonoti so paratiyaya niyo. Ba niyo di katawi a madadalem rekano si Isa Al Masih liyo ron o di totoo so paratiyaya niyo?
Matatangked aken a keamad iyo a totoo kami i paratiyaya.
Ipepangangarapan ami ko Allah a di niyo nggolaolaan so kamarataan a kena a ba sabap sa an mailay a miyatoman den so antap ami ka pepangnin ami a nggolaolaan iyo so mapiya apiya pen datar o ba da kami makakamal ko antap ami.
Ka da a ba ami mapenggolaola a misosopak ko tito a benar ka so bo so makaaayon on.
Ikebabaya ami a da a bager ami asar a mabager kano. Na aya ipepangangarapan ami na matarotop so paparangayan iyo.
Inisorat aken angkai a manga nganin sii ko kabebalag aken rekano kaan amay ka makaoma ako san na kena a ba disomala a pemaas ako ko kapegosara ko ko kapaar aken a so kapaar a inibegay raken o Kadnan an aken sekano mapakapengosor a kena a ba so kabinasaa ko rekano.
Moripori ron manga magariyari na pakapipiyaa niyo a ginawa niyo. Panamari niyo a matarotop so parangay niyo. Osiyati niyo so oman i isa rekano. Pagayonayon kano ago pelilintada kano na kelalayon rekano so Allah a pepamegay sa gagaw ago kalilintad.
Sesalama kano a sarta o soti a arek. Pesalamen kano o langon o manga kaom o Allah.
Alamat sorat ako i Paolo a siyogo a kena a ba poon ko manosiya o di na miyakanggolalan ko manosiya ka poon ki Isa Al Masih ago so Allah a Ama a miyoyag ki Isa a poon ko miyamatay
Makasampay ko manga Agama sa probinsiya a Galasiya. Na pesalamen kano mambo o langon a magariyari sii a ped aken.
Pengnin ko a malalayon rekano so limo ago kalilintad a poon ko Allah a Ama tano ago so Kadnan a Isa Al Masih
A inirila iyan a ginawa niyan ko kapatay sabap ko manga dosa tano kaan tano niyan masabet a poon ko kapapantagan a kamarataan sangkai a masa a kaketoman o kabaya o Allah a Ama tano.
Rek iyan so bantogan sa taman sa pakataman! Amin.
Pepamemesa ko rekano ka da den milanat na petelikod kano ko Allah a tomiyawag rekano a nggolalan ko limo o Al Masih na peparatiyaya kano ko mibibida a Mapiya kon a Totol.
Aya benar na da a salakaw a Mapiya a Totol ogaid na pitero aken ai ka aden a manga taw a pesemok rekano a pepanamaran iran a kapembibidaa iran ko Mapiya a Totol makapantag ko Al Masih.
Ogaid na apiya pen o sekami o di na so malaikat a poon sa kasorgaan i pepekalangkap rekano sa Mapiya kon a Totol a mibibida ko piyakalangkap ami rekano na pengnin ko a makanaraka sekaniyan!
Miyatero ami den ai na peteroon ko bo peroman imanto a o aden a pepekalangkap rekano sa Mapiya kon a Totol a mbida ago so miyatarima iyo na pengnin ko a makanaraka sekaniyan!
Kena a ba aken pepanamaran a masoat raken so manga taw ka aya kabaya aken na masoat raken so Allah. O pepanamaran aken pen a kapekesoata ko ko manga taw na kena a ba ako oripen o Al Masih.
Kabaya aken a katokawan iyo manga pagari ko a so Mapiya a Totol a piyakalangkap aken na kena a ba inantang a manosiya.
Da aken ai matarima a poon ko apiya antawaa taw aya pen o ba aden a miyangendao raken sii ka piyayag raken i Isa Al Masih.
Miyaneg iyo den so kapepaginetaw aken gowani sii ko kapetomana ko ko paratiyaya o manga Yahodi. Siyatro aken so Agama o Allah sa da den a ba on kapedi na piyanamaran aken minasa.
Lebi ako a baratapa ko kepit o manga Yahodi a di so kadakelan kiran a isen aken sa idad ka tanto ako a tomotoman ko manga taritib a initenan o manga apo tano.
Kagiya mamakasapolo den ago pat ragon na komiyasoy ako sa Yarosalim a ped i Barnabas na piyakaonot aken pen si Titos.
Somiyong ako roo ka kagiya piyayag raken o Allah a giyoto i penggolaolaan ko. Na sii ko kinimbitiyarain aken ko manga olowan sa sekami bo na piyagosay aken kiran so Mapiya a Totol a pepakalangkapen aken ko kena a ba manga Yahodi ka di aken kabaya i ba mailang baden so pinggalebek aken gowani ago sa masa oto.
So ped aken a si Titos na apiya pen taw sa Grisiya na da tegela ko kapakitori
Apiya pen aden a manga taw a kabaya iran a katoria on. Siran na dii magomanta a pepamaratiyaya na tomiyapi siran rekami a nggolalan ko kapamagakal kaan iran mapanoriman so kamaradika a miyatarima ami sii ko kaiisaisa ami ago si Isa Al Masih ka kebayaan kami ran mangongoripen.
Da ami siran pangonoti apiya so saperek bo kaan ami malinding so tito a maana o Mapiya a Totol sabap rekano.
Na siran oto a kikilalaan a manga nakoda na da a ba iran inipanton a ipagoman aken ko ipepamangendao aken. Aya kiyateroa ko sa kikilalaan siran bo a manga nakoda na sabap sa da ko tagoa sa ginawa ko o antawaa siran ka di peramiramig so Allah.
Da a ba iran raken inipanton ka miyailay iran a kiyasanaan ako o Allah ko kapakalangkapa ko ko Mapiya a Totol ko kena a ba manga Yahodi a lagid o kinisanaan iyan ki Pidro ko kapakalangkapa on ko manga Yahodi.
Ka so Allah a aya dii nggalebek a nggolalan ki Pidro a siyogo iyan ko manga Yahodi na aya dii nggalebek mambo a nggolalan raken a siyogo iyan ko kena a ba manga Yahodi.
Na si Santiyago si Pidro ago si Yahiya a kikilalaan a manga nakoda na kagiya makilala iran a inibegay raken o Allah ngkai a galebek na miyakipagamong siran raken ago si Barnabas sa kinipagepedaan iran rekami. Piyagayonayonan ami langon a penggalebek kami sii ko kena a ba manga Yahodi na siran na sii ko manga Yahodi.
Aya bo a piyangni iran na tegoon ami sa ginawa so kapetebangi ko manga miskin na giyanan mambo i tanto aken a kebayaan nggolaola.
Kagiya makaoma si Pidro sa Antiyokiya na siyopak aken sekaniyan ko kapakandadarpai ami ka tanto a marayag a miyaribat sekaniyan.
Ka sa da pen roo kapakaoma o ped a manga taw a piyakasong roo i Santiyago na dii makipagatoang si Pidro ko kena a ba manga Yahodi. Ogaid na kagiya makaoma siran roo na ginekan iyan oto na mimbelag sekaniyan ko kena a ba manga Yahodi ka inikalek iyan angkoto a manga taw a kekepiten iran a katoria ko kena a ba manga Yaliodi.
Na so ped ko manga Yahodi a peparatiyaya na pisoramigan iran si Pidro ko katatalaw niyan na apiya si Barnabas na miyawitowit ko katatalaw a pinggolaola iran.
Ogaid na kagiya mailay aken a da iran kedega so tito a maana o Mapiya a Totol na pitero aken ki Pidro ko kamamasaan iran langon a O seka a Yahodi na pepaginetaw a datar o kena a ba Yahodi a kena a ba lagid o Yahodi na ino ngka petepengi pembaas so kena a ba manga Yahodi sa kakepita iran ko manga taritib o manga Yahodi?
Apiya pen benar a inimbawata tano a Yahodi a kena tano a ba lagid o manga kapir a madodosa
Na katawan tano a imbilang o Allah so taw a maontol a sii bo sabap ko paratiyaya niyan ki Isa Al Masih a kena a ba sabap ko kapetomana niyan ko manga sogoan. Sektano mambo na miyamaratiyaya ki Isa Al Masih kaan tano mibilang o Allah a manga oontol sabap ko paratiyaya tano ko Al Masih a kena a ba sabap ko kapetomana tano ko manga sogoan. Ka da a taw a ba imbilang o Allah a maontol sabap ko kapetomana niyan ko manga sogoan.
Na sii ko kapananamari tano ko kibilangen rektano o Allah a manga oontol a nggolalan ko kapeparatiyayaa tano ko Al Masih na o marayag a madodosa tano mambo a lagid o manga kapir na ba aya maana ini na so Al Masih i pepangoyat ko kambaradosa? Mataan a kena!
Ogaid na o bangona ko peroman so giba aken na mbalowin ko a ginawa ko a miyakasogok ko manga sogoan o Kitab.
Ka sabap ko di aken den kaketomana ko Kitab na miyatay ako mipantag ko Kitab kaan ako makapaginetaw a pepangongonotan ko Allah.
Miyatotok ako ko kros a ped o Al Masih na kena a ba ako pen oyagoyag ka so den so Al Masih i oyagoyag a madadalem raken. Na sii sangkai a kapepaginetaw aken imanto ko badan aken na aya ipepaginetaw aken na so paratiyaya ko Wata o Allah a kiyababayaan ako niyan ago piyalad iyan a ginawa niyan ko kapatay sabap raken.
? Sekano a da a manga lalag iyan a manga taw sa Galasiya! Antawaa i miyakasaliba rekano? Miyapagosay rekano den sa tanto a marayag so kiyatotoka ki Isa Al Masih ko kros.
Isa bo a kabaya aken a ipagise aken rekano a giyai so kiyatarimaa niyo ko Roh o Allah na ba sabap ko kapetomana niyo ko manga sogoan o di na sabap ko kiyaparatiyayaa niyo ko tito a benar a miyaneg iyo?
Ba kano tanto a pembetenga? So inepoonan iyo a nggolalan ko Roh na ba niyo pepanamari imanto a kaimasada niyo ron a nggolalan ko bager o kamamanosiyai rekano?
Ba da den bes a lalaw niyan rekano so langon a kiyaokitan iyo? Pengnin ko a kena a ba da a lalaw niyan!
Igira a pembegan kano o Allah ko Roh ago di niyan dii nggalebeken so manga ala i kabatowa san rekano na ba giyai na sabap sa petomanen iyo so manga sogoan o di na sabap sa peparatiyayaan iyo so tito a benar a piyamakineg iyo?
Aya ibarat iyan na so Ibrahim a miyaratiyaya ko Allah na inibilang o Allah so paratiyaya niyan a aya niyan kaontol.
Ketokawan iyo sii a so manga aden a paratiyaya niyan na aya tito a mbawataan o Ibrahim.
Minisorat den ko Kitab sa da niyan pen kanggolaola a imbilang o Allah so kena a ba manga Yahodi a manga oontol sabap ko paratiyaya iran. Sabap san na miyatero den o Kitab gowani angkai a Mapiya a Totol ko Ibrahim a tig iyan a Nggolalan reka na perakmatan so langon a nasiyon.
Kagiya ka maoto na perakmatan so langon a aden a paratiyaya niyan a lagid mambo o Ibrahim a miyaratiyaya.
Kemorkaan so siran oto a pananamaran iran a kibilangen kiran o Allah a maontol a sii bo dii makanggolalan ko kapetomana iran ko manga sogoan ka misosorat ko Kitab a Kemorkaan so oman i isa a kena a ba lalayon petoman ko langon a misosorat ko Kitab.
Na marayag sii a da a taw a ba imbilang o Allah a maontol sabap ko kapetomana niyan ko manga sogoan ka misosorat ko Kitab a So taw a imbilang a maontol sabap ko paratiyaya na aya keoyagoyag.
Na so Kitab na kena a ba mipepasod ko paratiyaya ka misosorat on a So taw a petoman ko langon a manga sogoan o Kitab na keoyagoyag a nggolalan sii.
Ogaid na siyabet tano o Al Masih ko sinta a kitana ko siran oto a miyakasogok ko manga sogoan o Kitab ka kiyasintaan sekaniyan a inisambi rektano. Ka misosorat ko Kitab a Kamomorkaan so oman i isa a binitin ko kayo.
Na pinggolaola ini o Al Masih kaan mirakes so kena a ba manga Yahodi ko kiyarakmati o Allah ko Ibrahim kaan sabap ko paraiyaya na matarima tano so Roh a initopa o Allah.
Peteroon ko rekano manga magariyari so makakakalilid a ibarat. So kapasadan a pimbaalan o manosiya a pirmaan iran na da a ba on pekasili aya pen o ba aden a makabaroba on.
So manga topa o Allah na minibegay ko Ibrahim ago so moriyataw niyan. Kena a ba tig o Kitab a So manga moriyataw a aya maana niyan na madakel a taw ka aya tig iyan na so moriyataw ngka a aya maana niyan na isaisa a taw a so Al Masih.
Giyai i maana o di ko dii teroon mimbaal so Allah sa kapasadan na initopa niyan a tomanen iyan. Na so Kitab a initoron iyan ko kiyaipos o pat gatos ago telo polo ragon na di pekabaroba sangkoto a kapasadan aya pen o ba makailang ko initopa o Allah.
Ka opama ka so rakmat a imbegay o Allah na mipepasod ko kapetomana ko manga sogoan na kena a ba mipepasod ko initopa niyan. Ogaid na inibegay o Allah so rakmat ko Ibrahim sabap sa minitopa niyan on den.
Kagiya benar oto na antonaa i kipantag o manga sogoan o Kitab? Minipagoman den ai kaan makilala o antonaa i manga sala. Aya kipantag iyan na sii bo taman ko kiyapakaoma o moriyataw o Ibrahim a aya kiyabegan ko initopa o Allah. So Kitab na initoron a nggolalan ko manga malaikat a rakes o sakataw a taw a tomanor.
Ogaid na aya bo a kakegonai ko tomanor na o aden a dowa kataw a tenoren iyan ogaid na so Allah na isaisa bo.
Ba aya maana ini langon na misosopak so Kitab ko manga initopa o Allah? Mataan a kena! O aden pen a inibegay a manga sogoan a pekabegay sa kaoyagoyag na kebaloy so taw a maontol a nggolalan ko kapetomana niyan ko manga sogoan.
Aden pen a peteroon ko makapantag sii. Sii pen ko kawawatai ko wata a makapekawali ko patemotamokan o ama iyan na da a mbidaan iyan ago so oripen apiya sekaniyan pen i kirek ko langon taman.
Ka sii pen ko kaito iyan na aden a manga tomatagikor on ago komikibir taman sa di maoma so gawii a tindo o ama iyan.
Sektano mambo na sii ko kawawatai rektano pen na maooripen tano o kadodoniyai a manga kokoman.
Ogaid na kagiya makatalingoma den so osto a masa na piyakasong o Allah so Wata iyan sa doniya a inimbawata o babay. Miyaginetaw sekaniyan a ipapaar o Kitab
Kaan iyan maaon so siran oto a ipapaar o Kitab kaan tano mabataw o Allah a manga wata iyan.
Na sabap sa manga wata kano o Allah na piyakasong iyan so Roh o Wata iyan sii ko manga poso tano a so Roh a pepananalo sa Ama Ama aken.
Kagiya ka maoto na kena a ba ka oripen ka wata ka niyan den. Na sabap sa wata ka o Allah na biyaloy ka niyan mambo a makapekawali ko langon a initopa niyan.
Gowani na di niyo katawan so Allah na maooripen kano o kena a ba tito a manga tohan.
Ogaid na imanto a katawan iyo den so Allah o di na katawan kano den o Allah na ino kano kebaya somangor peroman sangkoto a manga kokoman a da a bager iyan ago da a ba rekano ron kitabang? Ba niyo kabaya a maooripen kano iran peroman?
Di niyo dii selaselaan so manga ala a gawii manga olanolan manga mosim ago manga ragon.
Ipekelek aken o ba baden mailang so langon a galebek aken sii rekano.
Pagakolan ko rekano manga magariyari a mbaloy kano baden a lagid aken ka mimbaloy ako a lagid iyo. Da kano raken den makasela.
Katawan iyo a sii ko miyaona a kiyapakalangkapa ko rekano ko Mapiya a Totol na aden a gedamen aken.
Ogaid na da ako niyo sodia aya pen o ba niyo inikagowad apiya pen so sakit aken na miniregen rekano ka initapi ako niyo baden a lagid o ba isa a malaikat o Allah a lagid mambo o saken den si Isa Al Masih.
Inikababaya iyo so kasisii aken rekano gowani. Na ino keda so kiyababaya iyo? Mapetero aken makapantag rekano sa masa oto a o kepakay na masiken a sowaten iyo ron so manga mata niyo na imbegay niyo raken.
Ba ako imanto mimbaloy a ridoay niyo sabap ko di aken rekano dii kateroa ko tito a benar?
So manga taw a miyaaloy aken na pepanamaran iran a kapakatampil iyo kiran. Ogaid na kena ini a ba mapiya ka kabaya iran a mbelagen kano iran raken kaan iyo mapeniyat a kapakapangeped iyo kiran.
Mapiya so kapeniniyat asar a mapiya a peniniyaten iyo na lalayon den mapiya a kena bo a ba igira a sisii ako rekano.
Manga wata aken lagid ako peman o pembaliliten a babay ka pekegedam aken so lagid iyan sa kasakit sabap rekano taman sa mapeparangayan iyo so paparangayan o Al Masih.
Tanto aken a kabaya a makipegepeda ako rekano san imanto kaan aken sekano mimbitiyarai ka dii ndowadowa so pamikiran ko makapantag rekano!
Sekano a kebaya makipaar ko Kitab na teroa niyo raken ba niyo da maneg so kabasa o Kitab?
Ka misosorat on a so Ibrahim na aden a dowa kataw a wata iyan a mama. So isa on na wata iyan ko oripen a babay na so isa on na wata iyan ko babay a kena a ba oripen.
So wata iyan ko oripen na inimbawata ko kalilid a okit ogaid na so wata iyan ko kena a ba oripen na inimbawata a initoman ko initopa o Allah.
Giyangkai a dowa a babay na ladiyawan o dowa a kapasadan o Allah. So isa on a si Hagar na ibarat o kapasadan a pimbaalan roo ko Palaw a Sinay na di niyan dii mbawata so manga oripen.
Si Hagar a aya ladiyawan o Palaw a Sinay roo sa Arabiya na ibarat mambo o kapapantagan a siti a Yarosalim a maooripen a rakes o langon a taw niyan.
Ogaid na so siti a Yarosalim roo sa kasorgaan na kena a ba oripen na sekaniyan i ina tano.
Ka misosorat ko Kitab a Kababaya ka baden hey babay a da den makambawata! Lalis ka sa kapekebabaya seka a da den balilita! Ka so babay a kiyaawaan na pembabawata sa madakel a di so oripen a babay a mitetapi o karoma niyan.
Na sekano manga magariyari na manga wata kano o Allah a minisabap ko initopa niyan a lagid mambo o Iskak.
Sa masa oto na so wata a kalilid a kinimbawataan on na siyatro iyan so wata a inimbawata a nggolalan ko kabatowa o Roh o Allah na aya mambo imanto a pekeolaola.
Biyalokasan tano o Al Masih kaan tano kabalokasi piyapiya. Kagiya ka maoto na pakabebeken kano baden sii ko kiyamaradika iyo na di kano den pekipangongoripen peroman.
Pakinega niyo! Saken a si Paolo na peteroon ko rekano a o pekitori kano na aya maana niyan na so Al Masih na da den a gona niyan rekano.
Na pemataanan aken peroman ko oman i isa a mama a pekitori a paliyogat on a tomanen iyan pen so langon a manga sogoan o Kitab.
Sekano a pepanamaran iyo a imbilang kano o Allah a maontol a nggolalan ko kapetomana ko manga sogoan na miyabelag kano ko Al Masih makaliliyo kano ko kipekelimoon rekano o Allah.
Ogaid na makapantag rektano na pakatatalingomaan tano a nggolalan ko Roh o Allah so aarapen tano a kimbilangen rektano a manga oontol sabap ko paratiyaya.
Ka amay ka maiisaisa tano ago si Isa Al Masih na da a kipantag o katori o di na di katori ka aya mala i kipantag na so paratiyaya a dii nggalebek a nggolalan ko gagaw.
Mapiya den so kapegosor iyo gowani. Antawaa i miyakasendod rekano ko kapetomana niyo ko tito a benar?
Kena ini a ba kiyaayoki rekano o Allah a tomiyawag rekano.
Tanodi niyo a Maito bo a tapay a ipekembang o langon o miyabonaw a arina.
Ogaid na sasarigan ko sabap ko kaiisaisa tano ago so Kadnan a di niyo terimaan so mibibida ko pamikiran aken. Na so taw a di rekano dii semok a apiya antawaa na ndanegen o Allah.
Ogaid na makapantag raken manga magariyari na o benar a ipepangosiyat aken a paliyogat so katori na ino ako pen pesetroa? Ka o benar oto na so kapepangosiyat aken makapantag ko kiyapatay o Al Masih ko kros na di ikerarangit o manga taw.
Kabaya aken a so manga taw a pesemok rekano na kena bo a ba giya katoria on ka apiya taman sa makapon iran a ginawa iran!
Sekano a manga magariyari na piyanawag o Allah kaan kano makamaradika. Ogaid na di niyo pegosara so kamamaradika iyo ko kapengonoti niyo ko manga baya a ginawa niyo ka panalagadi baden o oman i isa so ped iyan sii ko kapekebabayai niyan on.
Ka so langon a sogoan o Kitab na miyatimotimo ko isaisa a sogoan a Kababayai ngka so siringan ka a datar a ginawa ngka.
Ogaid na o pekekekebai kano ago pesesakaba kano a lagid o manga binatang na o ba kano makambibinasai.
Giyai i peteroon ko rekano pakipaaren iyo ko Roh so kapepaginetaw niyo na di niyo kapengonotan so manga baya o kamamanosiyai rekano.
Ka so manga baya o kamamanosiyai rektano na misosopak ko manga kabaya o Roh na so manga kabaya o Roh na misosopak ko manga baya o kamamanosiyai rektano. Giyangkai a dowa na makasosoranga siran sabap san na di niyo mapenggolaola so kebayaan iyo nggolaola.
Ogaid na o pegagaken kano o Roh na kena a ba kano mipapaar o manga sogoan.
Malebod makilala so manga sowasowai o taw a mipapaar o kamamanosiyai ron so kasebo karesik kapakipamotaliya
So kapesimbaa ko kena a ba tohan kapangalintao kapakiperiridoay kapakipepawala kariit kararangit kapelalawana di kapegayonayon kaoomparik
Kasiig kamberebereg mitataralo a dii kakeriyala ago so ped pen a datar ai. Na pelalangan ko sekano imanto a datar o siyowa aken gowani so siran oto a dii nggolaola sa datar ai na di siran makapekawali ko Ndatoan o Allah.
Ogaid na so sowasowai a ipegonga o Roh na so gagaw kapipiya a ginawa kalilintad kapanginginsabar kaginawa kapiyaan kapeparatiyaya
Kapangalimbabaan ago kipapaaren ko ginawa. Na so datar ai a sowasowai na da a sogoan a ba on makasosopak.
Siran oto a rek i Isa Al Masih na miyatotok iran den ko kros so manga rarata a gedi ago kabaya o kamamanosiyai kiran.
So Roh na aya rektano pembegay sa kaoyagoyag sabap san na pakipaar tano ron so kapepaginetaw tano.
Manga magariyari o aden a taw a kiyatokawan a miyakasela na sekano a ipapaar o Roh na pakaontola niyo sekaniyan a pepangalimbabaan kano. Na iktiyari niyo pen a ginawa niyo ka o ba kano mambo magawi.
Titibanga kano mosai ko pegawidan a karomasayan ka giyanan i kapetomana niyo ko inisogo o Al Masih.
O aden a taw a mapipikir iyan a mapiya sekaniyan i parangay ogaid na kena ini a ba onota o di niyan dii nggolaolaan na ba niyan den pepagakali a ginawa niyan.
Patot a tokawan o oman i isa so rek iyan a dii nggolaolaan. O mapiya ini na mipengandag iyan a di niyan kailangan a kipegabain iyan on ko dii nggolaolaan o ped.
Ka oman i isa na aden a rek iyan a pegawidan.
So taw a pekindao ko katero o Allah na patot a pembagianen iyan so langon a mapiya a rek iyan ko pepangendao ron.
Di niyo peparowa o ba kano pagakali. So Allah na di den kelalong. Apiya antonaa i mapemola o taw na aya niyan mambo maperagon.
So taw a pepamola ko ikasosoat o kamamanosiyai ron na poon on na keragon iyan so kapatay na so pepamola ko ikasosoat o Roh na poon on na keragon iyan so kaoyagoyag a da a kaposan iyan.
Di tano petepolan ko di tano dii kanggolaolaa ko mapiya ka sii ko mapapatot a masa na maperagon tano so onga niyan o di tano lomoke.
Kagiya ka maoto na oman tano makaparo na nggolaolaan tano so mapiya ko langon a taw a ba di labaw so manga pagari tano a pepamaratiyaya.
Ilaya niyo o ay kapangaala o manga batang a ipesorat imanto o lima ko!
Siran oto a kebaya makiilailain na aya rekano pepanamar maas sa katori iyo. Aya di ran sii dii kanggolaolaa na sabap sa an siran makalidas ko kasatroan a ba iran kaokiti o peteroa iran a so kakesabet na sii bo mipepasod ko kiyapatay o Al Masih ko kros.
Apiya siran oto a miyakitori na di iran petomanen so manga sogoan o Kitab ogaid na kabaya iran a matori kano kaan iran mipagambog a tiyarima iyo so katoria rekano.
Ogaid na makapantag raken na da den a ipetekabor aken a rowar ko kiyapatay o Kadnan tano a Isa Al Masih ko kros a ron miyakanggolalan na miyatay so doniya mipantag raken ago miyatay ako mipantag ko doniya.
Kena a ba mala i kipantag o miyatori so taw o di na da ka aya mala i kipantag na so kiyaadena ko bago a kaoyagoyag sii ko ginawa niyan.
Na siran oto a ipepaginetaw iran angkai a kokoman na pengnin ko a so kalilintad ago kapedi o Allah na malalayon kiran a rakes o langon o manga pagtaw o Allah.
Ipoon imanto na pengnin ko a da den a ba raken pesemok ka so manga poneng ko lawas aken na aya poriba sa oripen ako i Isa.
Alamat sorat ako i Paolo a siyogo i Isa Al Masih sabap ko kabaya o Allah makasampay ko manga kaom o Allah a magiinged sa Ipisos a so siran oto a mapaparatiyaya ki Isa Al Masih.
Pengnin ko a malalayon rekano so limo ago kalilintad a poon ko Allah a Ama tano ago so Kadnan a Isa Al Masih.
Pepodin tano so Tohan ago Ama o Kadnan tano a Isa Al Masih ka kiyarakmatan tano niyan ko langon a rakmat roo sa kasorgaan a poon ko Roh sabap ko kaiisaisa tano ago so Al Masih.
Isako da pen kaadena ko doniya na piyamili tano den o Allah a keisaisa tano ago so Al Masih kaan tano masoti a da a kidaway rektano sii ko hadapan iyan. Sabap ko kapekebabayai rektano o Allah
Na pitekdir iyan gowani a mbataon tano niyan a manga wata iyan a nggolalan ki Isa Al Masih ka giyanan i ikasosoat iyan ago kabaya.
Pinggolaola niyan ai kaan mapodi so kababantogan a limo iyan a so da a bayad iyan a pamemegayan iyan rektano a nggolalan ko pekebabayaan iyan a Wata iyan.
Ka sii ko kiyaisaisa tano ago so Al Masih na miyaaon tano a nggolalan ko rogo iyan na kiyarilaan so manga dosa tano. Tanto a mala angkai a limo o Allah
A inibegay niyan rektano a di ketakes a rakes o langon a ongangen ago katao.
Piyayag iyan rektano so takdir iyan a pageemaan gowani a andang iyan den a miyatakdir a itoman iyan a nggolalan ko Al Masih.
Na so takdir iyan a itoman iyan amay ka matarotop so manga gawii na so kapekaisaisaa niyan ko langon a kaaden roo sa kasorgaan ago sii sa doniya a pegolowanan o Al Masih.
Sii ko kiyaisaisa tano ago so Al Masih na biyaloy tano o Allah a kawali niyan ka andang tano niyan a piyamili a aya kinitoman o takdir iyan ka so kalangolangon a di niyan dii nggolaolaan na aya kipetomanen ko takdir iyan ago kabaya.
Pinggolaola niyan ai kaan mapodi so bantogan iyan sabap rektano a aya miyaona a miyamanarig ko Al Masih.
Sekano mambo na sii ko kiyanega niyo ko katero a tito a benar a so Mapiya a Totol makapantag ko kakesabet iyo na miyaratiyaya kano ko Al Masih na piyakaisaisa kano ago sekaniyan na tiniyapan kano pen o Allah a rek iyan ko kinibegan rekano ko Soti a Roh a minitopa niyan.
So Roh na aya poriba sa mapekawali tano so langon a initopa o Allah amay ka masabet iyan piyapiya so langon a rek iyan kaan mapodi so bantogan iyan.
Sabap sii na kembo aken maneg so makapantag ko paratiyaya niyo ko Kadnan a Isa ago so kapekebabayai niyo ko langon a kaom o Allah
Na da a rintas a kapepanalamati aken ko Allah sabap rekano. Pekealoy aken sekano ko di aken dii kapangangarapan
A pepangnin aken ko Tohan o Kadnan tano a Isa Al Masih a so kababantogan a Ama a began kano niyan sa niyawa a mabaloy kano niyan a maongangen ago mapayag iyan rekano so Allah kaan iyo katokawi piyapiya.
Pepangnin aken on pen a kaliwanagan so pamikiran iyo kaan iyo katokawi o antonaa i kesarigan iyo tomarima sabap ko kiyatawaga niyan rekano a giyoto so lebi a mala i bantogan a mapekawali o manga kaom iyan.
Gowani na ibibilang kano o Allah a mamaatay sabap ko manga sala iyo ago manga dosa
A aya niyo ipepaginetaw sii ko kapepangonoti niyo ko kadodoniyai a okitokit. Sa masa oto na pepangonot kano ko Iblis a so dato o aden a manga kapaar iyan sii sa kawang a so niyawa a dii nggalebek imanto sii ko manga taw a pepamangongkir ko Allah.
Gowani na pepaginetaw tano mambo a datar iran a pepamangonot ko manga rarata a singayo o kamamanosiyai rektano ago petomanen tano so manga baya a ginawa tano ago pamikiran. Na sabap ko parangay tano na pekerarangitan tano o Allah a datar mambo o ped a taw.
Ogaid na tanto a makapediin so Allah na sabap ko mala a gagaw niyan rektano
Na apiya ibibilang tano a mamaatay sabap ko manga sala tano na inoyag tano niyan a ped o Al Masih. Miyasabet kano sabap ko limo o Allah.
Na iniporo tano niyan a ped o Al Masih ago piyakaontod tano niyan a ped iyan roo sa kasorgaan sii ko kaiisaisa tano ago si Isa Al Masih.
Pinggolaola niyan ai kaan iyan mapakiilay sii ko pekatalingoma a manga masa so mitataralo a limo iyan sii ko kinikapediin iyan rektano a nggolalan ki Isa Al Masih.
Ka miyasabet kano sabap ko limo o Allah a nggolalan ko paratiyaya na kena ini a ba rekano poon ka pamemegayan o Allah.
Na giyangkai a kiyasabet iyo na kena a ba sabap ko manga galebek kaan da den a ba mipengandag o apiya antawaa.
Ka sektano na pasad o Allah na inaden tano niyan sii ki Isa Al Masih kaan tano makanggolaola sa manga pipiya a galebek a andang den a miyatakdir o Allah a penggolaolaan tano.
Sekano a inimbawata a kena a ba manga Yahodi  na tanodi niyo so kapakambebetad iyo gowani.
Sa masa oto na mabebelag kano ko Al Masih. Manga rait kano a kena a ba kano maaped ko manga pagtaw o Allah a manga Israil. Da a ba niyo bagian ko manga kapasadan a mipepasod ko manga initopa o Allah. Da a arap iyo ago da a Tohan iyo ko kapepaginetaw niyo sa doniya.
Ogaid na sii ko kaiisaisa niyo ago si Isa Al Masih na sekano a makawawatan gowani ko Allah na miyapakarani kano ron den imanto a nggolalan ko rogo o Al Masih.
Ka so den so Al Masih i kalilintad tano ka piyakaisaisa niyan so manga Yahodi ago so kena a ba manga Yahodi. Bininasa niyan so alad a miilet kiran a so di ran dii kaperiridoay
Ka nggolalan ko kiyapatay o lawas iyan na piyakadaan iyan sa kipantag so Kitab o Mosa a rakes o manga sogoan iyan ago manga kokoman. Pinggolaola niyan ai kaan iyan maaden sii sa ginawa niyan so isaisa a pagtaw a kisambi sangkoto a dowa a bangsa na giyanan i kiyapakalintada niyan kiran.
Na siran a dowa a miyabaloy den a isaisa a lawas na piyakangginawai niyan pen ago so Allah a nggolalan ko kiyapatay niyan ko kros na nggolalan sii na piyakada iyan so di ran dii kaperiridoay.
Na miyakaoma so Al Masih na piyakalangkap iyan so Mapiya a Totol makapantag ko kalilintad sii rekano a kena a ba manga Yahodi a makawawatan gowani ago sii ko manga Yahodi a makararani ron.
Na nggolalan ko Al Masih na sektano langon a manga Yahodi ago kena a ba manga Yahodi na pemakaadap ko Ama sii ko isaisa a Roh.
Kagiya ka maoto na sekano a kena a ba manga Yahodi na kena den o ba manga rait ago manga mananangga ka ped kano ko isa ka maginged a manga pagtaw o Allah ago manga ped ko pamiliya niyan.
Ped kano ko walay a miyabangon ko onayan a inipametad o manga siyogo ago manga nabi a si Isa Al Masih na aya lebi a mala i kipantag a ator ko kaoonayan on.
Sekaniyan i katitimoan ko langon o walay sii ko kapembaloya on a soti a timplo o Kadnan.
Sabap sii na saken a si Paolo a so kakalaboson i Isa Al Masih sabap rekano a kena a ba manga Yahodi na pepangangarapan ko Allah.
Mataan den a miyaneg iyo a inisana raken o Allah so kapepakitokawi ko limo iyan sii rekano.
Miyakanggolalan ko kiyapayag na piyakitokawan iyan raken so takdir iyan a pageemaan gowani na minisorat aken den sa makampet so makapantag sii.
Na amay ka kapangadian iyo ai na ketokawan iyo so kasasabota ko ko pageemaan makapantag ko Al Masih.
Sii ko miyanga iipos a masa na da ini kapakitokawi ko manga taw ogaid na piyayag den imanto o Allah ko soti a manga siyogo iyan ago manga nabi a nggolalan ko Roh.
Aya pageemaan na giyai so kena a ba manga Yahodi na sabap ko kaiisaisa iran ago si Isa Al Masih a nggolalan ko Mapiya a Totol na kirakes siran ko manga Yahodi ko kakekowaa iran ko kawali iran na manga ped siran ko isaisa bo a lawas na makapembagian siran ko initopa o Allah.
Miyabaloy ako a talasogoay angkai a Mapiya a Totol a nggolalan ko pamemegayan a inibegay raken o Allah sabap ko limo iyan ago miyakanggolalan ko kabatowa iyan.
Bapiya pen saken i lebi a mababa ko langon a manga kaom o Allah na inibegay niyan raken angkai a kapepakalangkapa ko Mapiya a Totol sii ko kena a ba manga Yahodi makapantag ko da a pitetamanan iyan a kakawasaan o Al Masih
Ago so kapepayaga aken sii ko langon a taw o andamanaya i kitomanen sangkai a pageemaan a takdir o Allah. Sii ko miyanga oona a masa na da ini kapakitokawi o Allah a aya miyangaden ko langon taman.
Aya sabap iyan na an makanggolalan ko Agama na pekitokawan imanto ko manga olowan ago ana manga kapaar iyan roo sa kasorgaan so ongangen o Allah a mbarambarang den i ropa.
Giyanan i kinitoman o takdir o Allah a di den kebaroba a initoman iyan a nggolalan ki Isa Al Masih a Kadnan tano.
Na sabap ko kaiisaisa tano ago so Al Masih ago dii makanggolalan ko paratiyaya tano ron na makapangadap tano ko Allah a makasasarig ago da a kawan on.
Kagiya ka maoto na pagakolen ko rekano a di niyo pagedaa so inam iyo iyo sabap ko manga karomasayan a pekeokitan aken sabap rekano ka langon ai na para ko kamapiyaan iyo.
Sabap sii langon na sodiyod ako ko hadapan o Ama
A ron miyakapoon so kiyapangingarani ko oman i isa ka mbatabataa roo sa kasorgaan ago sii sa doniya
Na pengnin ko ron a poon ko kababantogan a kakawasaan iyan na began kano niyan sa kabatowa kaan mamakabager so dalem a ginawa niyo a nggolalan ko Roh iyan
Kaan makakaden so Al Masih ko manga poso iyo a nggolalan ko paratiyaya. Pengnin ko a makambekaw kano ago makambeken sii ko gagaw niyan
Kaan iyo magaga a kasabota niyo a rakes o langon a kaom o Allah o antonaa i kabelang kalendo kaporo ago kadalem o gagaw o Al Masih.
Pengnin ko a katokawan iyo angkai a gagaw niyan apiya pen lebi ini a tanto a di so kaketokawi ron kaan kano mapeno piyapiya ko langon a ipepemeno o Allah.
Na sekaniyan a makapenggolaola sa tanto a makalalawan ko apiya antonaa i mapengni o di na mapemikir tano a nggolalan ko kabatowa iyan a dii nggalebek sii rektano
Kagiya ka maoto na saken a makakalaboso sabap ko Kadnan na pagakolen ko rekano a pepaginetaw kano a mapapatot ko initawag rekano o Allah.
Lalayon kano pepangalimbabaan pepanginsokor ago pepanginsabar na penanapiya kano sii ko kapekebabayai niyo ko manga ped.
Panamar kano kaan malalayon so kaiisaisa niyo a ipembegay o Roh sii ko kapekebekesa rekano o kalilintad.
Aden a isaisa a Lawas ago isaisa a Roh a lagid mambo o aden a isaisa bo a inam a minisabap ko kiyatawaga rekano o Allah.
Aden a isaisa a Kadnan isaisa a paratiyaya ago isaisa a salawat.
Aden a isaisa a Tohan a Ama o langon a taw. Sekaniyan na maporo o langon taman langkap ko langon taman ago madadalem ko langon taman.
Inonta bo na oman i isa rektano na bigan sa moodiset a pamemegayan o Al Masih a kiyabayaan iyan megay.
Ka pitero o Kitab a Sii ko kiyapanik iyan sa kaporoporoan na madakel a miyanga bibiyag a piyakaonot iyan na inibegay niyan so manga pamemegayan ko manga taw.
Na antonaa i maana o sii ko kiyapanik iyan? Aya maana niyan na daan sekaniyan a miyanog ko pitidaleman ko lopa.
Na sekaniyan a miyanog na aya den miyanik ko kaporoan o langon a pipengkapangkatan o kasorgaan kaan makalangkap sekaniyan ko langon taman.
Sekaniyan i migay sa manga moodiset ko manga taw. So ped ko manga taw na biyaloy niyan a manga siyogo so ped na pepemakapayag ko lalag o Allah so ped na pepemakalangkap ko Mapiya a Totol ago so ped na manga pananagikor ago manga pepangendao ko manga pagtaw niyan.
Pinggolaola niyan ai kaan iran matiyagar so manga kaom o Allah sa kapanalagadi ran ko Agama kaan makapangosor so Lawas o Al Masih
Taman sa maisaisa tano langon ko paratiyaya ago so katawi tano ko Wata o Allah ago matarotop so paparangayan tano a iperaot ko matatarotop a paparangayan o Al Masih.
Na di tano den kesayanan so manga wata a pekianodanod o manga begel ago pekibayog sa apiya anda sii ko kapesembera on o pekealinalin a ndo a maana so manga ndao o manga tagakal a manga taw a pendadagen iran so manga ped a nggolalan ko kapasang iran sa kapamamokeg.
Kena a ba giyoto ka sii ko di tano dii kateroa ko tito a benar a rakes o kapekebabayai ko ped na magto tano ko oman i okitokit sii ko kaiisaisa tano ago so Al Masih. Sekaniyan so olo
Na sii ko kipepaaren iyan ko langon o manga anggaota o lawas na makapendadaita siran ago makapekekampeta so langon o lawas a dii makanggolalan ko oman i soosooran a maaped on. Na amay ka dii nggalebek piyapiya so oman i ped on na pegto so langon o lawas na pepakapangosoren iyan a ginawa niyan sii ko kapekebabayai o oman i isa ko ped iyan.
Kagiya ka maoto na sii ko ingaran o Kadnan na pelalangan ko sekano geneki niyo a kapepaginetaw niyo a datar o manga kapir a da a bali niyan so kapepamimikir iran.
Miyamakaliboteng so manga pamikiran iran na di siran makapembagian ko kaoyagoyag a ipembegay o Allah sabap ko kada a peleng iran a minisabap ko kategas iran i poso.
Kiyadaan siran den sa kaya na piyalad iran a ginawa iran ko mitataralo a kababaya a di ran dii nggolaolaan so langon a pitibarangan a maresik a di siran den keonseran.
Ogaid na kena a ba giyanan i miyasowa iyo makapantag ko Al Masih!
Ka mataan den a miyaneg iyo so makapantag on na sii ko kapepangongonotani niyo ron na minipangendao rekano so tito a benar a madadalem ki Isa.
Kagiya ka maoto na perawata niyo so Allah ka manga wata kano niyan a pekebabayaan iyan.
Pakipaaren iyo a ginawa niyo ko kapekebabayai ko ped a lagid o kapekebabayai rektano o Al Masih a inirila iyan so kaoyagoyag iyan para rektano a lagid sekaniyan o mamot a soasoat a inisapaat ko Allah.
So kasebo ago so apiya antonaa kamaresikan o di na kananapso na apiya so kaaloya niyo ron na di patot ko manga kaom o Allah.
Na di rekano domadait o ba niyo teroa so piyakayaya a basa o di na kalalalongan o di na maresik a kasablawan ka aya patot na so kapepanalamati niyo ko Allah.
Ketangked iyo sa ginawa niyo a apiya antawaa taw a dii sebo o di na maresik i pamikiran o di na dii menapso  na da a isa kiran bo a ba makapembagian ko Ndatoan o Al Masih ago so Allah.
Di kano pekiakal ko apiya antawaa i dii makatero sa da a gona niyan a katero ka sabap sangkoto a manga sowasowai na pekitana so rarangit o Allah ko siran oto a pepamangongkir.
Kagiya ka maoto na di kano den pakipagepeda sangkoto a manga taw.
Gowani na kalilibotengan kano ogaid na kaliliwanagan kano imanto sii ko kaiisaisa niyo ago so Kadnan. Pepaginetaw kano a lagid o manga taw a komakaden ko kaliwanag
Ka aya olaola o komakaden ko kaliwanag na so langon a kamapiyaan kaontol ago tito a benar.
Panamari niyo a masowa iyo so ikasosoat o Kadnan.
Di kano pepamangeped ko da a bali niyan a manga galebek a rek o maliboteng ka payaga niyo baden so kamarataan iran.
Ka piyakayaya apiya so kapegaloya ko mapapagma a dii nggolaolaan angkoto a manga taw.
Ogaid na so langon taman a pepayagen o maliwanag na keilay piyapiya
Ka so langon taman a keilay piyapiya na kebaloy a maliwanag. Giyanan i sabap a aya miyatero na Pagnaw ka den a totorogen mbowat ka poon ko miyamatay ka pelindawan ka o Al Masih.
Kagiya ka maoto na pagiktiyari niyo piyapiya so kapepaginetaw niyo. Di kano penggolaola sa datar o da a manga sowa iyan ka pagoongangen kano baden.
Piyapiyai niyo mosar so oman i kapakapaparo niyo ka marata angkai a manga gawii.
Sabap sii na di kano pelalolalong ka panamari niyo baden a kasabota niyo ko kebayaan o Kadnan a penggolaolaan iyo.
Di kano pemberebereg sa arak ka pekailang ini rekano pepakisenepi iyo niyo baden a ginawa niyo ko Roh.
Sii ko kapakimbitiyarai o oman i isa ko ped iyan na osara niyo so manga sabor manga dikir ago manga bayok o niyawa. Pagidaidai niyo ago pendidawa niyo so Kadnan sii ko manga poso iyo.
Lalayon iyo pepanalamati so Allah a Ama sabap ko langon taman sii ko Ingaran o Kadnan tano a Isa Al Masih.
Pakimbabaya so oman i isa ko ped iyan sabap ko kapegadati niyo ko Al Masih.
Sekano a manga babay na pakimbabaya kano ko manga karoma niyo a lagid o sii ko Kadnan.
Ka so mama na aya olowan o karoma niyan a datar o Al Masih a aya olowan o Agama a aya niyan Lawas a sekaniyan den i Pepanabet on.
So Agama na dii makimbayabaya ko Al Masih na datar oto mambo a patot a pakimbabaya so manga babay ko manga karoma iran sii ko langon taman.
Sekano a manga mama na kababayai niyo so manga karoma niyo a datar o kiyababayai o Al Masih ko Agama ago inirila iyan so kaoyagoyag iyan para on
Kaan iyan masoti so Agama sii ko kalompiyowi niyan on ko kasalawati ron a ig ago so katero iyan
Ago an iyan mapakaiklas ko ginawa niyan so Agama a mala i bantogan ago da a boring iyan da a ba niyan keres ago da a saninsaning iyan a apiya antona onon ka soti ago da a ba on kidaway.
Patot a pekebabayaan o manga mama so manga karoma iran a lagid o kapekebabayai iran ko rek iran a manga lawas. So taw a pekebabayaan iyan so karoma niyan na pekebabayaan iyan mambo a ginawa niyan.
Ka da a taw a ba niyan pekegowaden a lawas iyan ka pepagperen iyan ago sisiyapen iyan a lagid o ipekidia o Al Masih ko Agama
Ka kikaaped tano ko Lawas iyan.
Kabasa o Kitab a Sabap sii na pagawaan o mama so ama ago so ina iyan ka makipetepi ko karoma niyan na siran a dowa na kebaloy a isaisa.
Aden a mala i kipantag a pageemaan gowani a miyapayag angkai a tig o Kitab ka aya mataan na di aken dii teroon so makapantag ko Al Masih ago so Agama.
Manga wata na tomana niyo so manga lokes iyo a pakambabayaan rekano o Kadnan ka giyai i ontol a penggolaolaan.
Pagadati ngka si ama a ka ago si ina a ka. Giyai so paganay a sogoan o Kitab a rakes on a initopa.
Na giyai i minitopa kaan ka makategompiya ago mamboway sii sa doniya.
Na sekano a manga kiwata na di niyo pakapegotega so manga wata iyo ka tagikora niyo siran sii ko kapeparintaa niyo kiran ago so kapepangendaowa niyo kiran makapantag ko Kadnan.
Sekano a manga oripen na tomana niyo so manga kadnan iyo sii sa doniya a pagaadatan iyo siran a sarta o kalek. Nggolaolaa niyo ai a iklas ko poso iyo a datar o ba aya niyo pepanalagadan na so Al Masih
A kena bo a ba igira a pegilain kano iran kaan kano iran mapodi ka nggolaolaa niyo baden a lagid o manga oripen o Al Masih a di kano dii nggolaola sa kabaya o Allah a iklas ko poso iyo.
Nggalebek kano ko kaooripen iyo a mapipiya a ginawa niyo a datar o ba aya niyo pepanalagadan na so Kadnan a kena a ba so matag manosiya.
Tanodi niyo a mbelasan o Kadnan so oman i taw a melagid so oripen ago so di sabap ko apiya antonaa mapiya a miyanggolaola niyan.
Sekano a manga kadnan na kidian iyo mambo ko manga oripen iyo so lagid o pitero aken. Di niyo siran pemagitai ka tanodi niyo a siran ago sekano na rek o isaisa a Kadnan a ndodoo sa kasorgaan a da a ba niyan peramiramigi.
Aya moripori a peteroon ko na pakabagera niyo a ginawa niyo sii ko kaiisaisa niyo ago so Kadnan a nggolalan ko mala a kabatowa iyan.
Solota niyo so langon a raben sa katidawa a ipembegay rekano o Allah kaan kano makaato ko manga akal o Iblis.
Ka kena a ba tano dii makitidawa ko manga manosiya ka so di keilay a manga pangolo manga dato manga mamaapaar sangkai a kalilibotengan a doniya ago manga rarata a saitan sii ko manga langit.
Kagiya ka maoto na sanganen iyo so langon a raben o Allah kaan sii ko gawii a kapekatalingoma o marata na pekaato kano ron a makipetidawa kano taman sa kaposan a makambabager kano den.
Kagiya ka maoto na iiktiyar kano makitidawa a sesambitanan so kasadan iyo ko tito a benar ago so rareb iyo na meraraben ko kaontol
Ago so manga ai niyo na kiyatelompaan ko kasosomayodi rekano ko kepepakalangkapa niyo ko Mapiya a Totol mipantag ko kalilintad.
Aawidi niyo lalayon so paratiyaya a aya niyo kelong ka giyanan i kipareng iyo ko langon a pekadeg a gasa a ipena rekano o Iblis.
Na tarimaa niyo so kakesabet a ilmit iyo ago so katero o Allah a aya niyo pedang a ipembegay rekano o Roh.
Lalayon kano pangangarapan sii ko langon a manga masa a pepakipaar kano ko Roh. Iiktiyar kano kaan iyo ai manggolaola na pananamari niyo lalayon so kipepamangnin iyo ko langon a kaom o Allah.
Na pepangnin ako niyo mambo kaan ako pekebegi o Allah sa manga katero igira a pepangosiyat ako an aken kapakitokawi sa da a kalek aken so pageemaan gowani mipantag ko Mapiya a Totol.
Miyasogo ako a pepangosiyat sangkai a Totol apiya pen o makakalaboso ako imanto. Na pangangarapana niyo a kekawaraw ako ko kapepakalangkapa ko ron ka giyai i paliyogat raken.
So pekebabayaan a pagari tano a si Tikiko a kasasarigan a salinggogopa ko galebek ko Kadnan na aya rekano penotol ko makapantag raken kaan iyo katokawi so kapakambebetad aken.
Ka piyakasong aken sekaniyan rekano san kaan iyan rekano kapakitokawi so makapantag rekami langon sii kaan iyan mapakapiya a manga ginawa niyo.
Pengnin ko a so Allah a Ama tano ago so Kadnan a Isa Al Masih na began iran so langon a magariyari sa kalilintad ago gagaw a rakes o paratiyaya.
Alamat sorat ako i Paolo ago si Timotiyo a manga oripen i Isa Al Masih makasampay ko langon a kaom o Allah sii sa Pilipos a maiisaisa siran ago si Isa Al Masih a rakes o manga nakoda ago manga salinggogopa ko Agama.
Malalayon rekano so limo ago kalilintad a poon ko Allah a Ama tano ago so Kadnan a Isa Al Masih.
Pepanalamatan aken so Tohan ko igira a peketademan ko sekano.
Na oman aken sekano langon ipamangni na pekebabaya ako ko kapepangangarapan aken
Sabap ko kapetebangi niyo raken ko galebek ko Mapiya a Totol ipoon den ko paganay a kiyanega niyo ron taman imanto.
Na matatangked sa ginawa ko a giyangkai a galebek a pipoonan o Allah sii rekano na iteros iyan den taman sa mapasad sii ko gawii a kakesoy i Isa Al Masih.
Patot a mapamikir aken ai makapantag rekano langon ka kagiya pekebabayaan ko sekano ka miyakambagian kano langon ko limo a inibegay raken o Allah sii ko kakakalaboso aken imanto ago sii ko kiyapakadaya aken sa kinitindegen aken ago kiyapemataani ko Mapiya a Totol.
Katawan o Allah a so iklas a kipekedaliin aken rekano langon na poon den ko poso i Isa Al Masih.
Pengnin ko a pekeomanomanan den so kapekebabayai niyo ko ped a rakes o katao ago langon a kapakasabot
Kaan iyo mapili so lebi a mapiya kaan kano masoti a da a ba rekano kidaway sii ko alongan a kapengokom o Al Masih.
Amay ka magiyoto na ketarotop sii rekano so paparangayan a ipagonga o kaontol a rek iyo sabap ki Isa Al Masih kaan kabantogi ago mapodi so Allah.
Kabaya aken a katokawan iyo manga magariyari a so piyanga ookitan aken na baden miyakatabang ko kapepakalangkapa ko Mapiya a Totol.
Aya kiyaondasan iyan na so langon a gordiya ko torogan o solotan ago so langon a ped a sisii na kiyatokawan iran a aya kiyakalaboso aken na sabap ko Al Masih.
Na sabap ko kakakalaboso aken na miyakala so sarig o kadakelan ko magariyari sii ko Kadnan na minitaralo so kawaraw iran ko kapepakalangkapa ko katero o Allah sa da den a kalek iran.
Mataan den a so ped kiran na pepakalangkapen iran so Al Masih sabap ko kasiig ago kapelalawana ogaid na so ped na sabap ko mapiya a kabaya.
Giyangkai a miyaori na di ran ai dii nggolaolaan ka kagiya pekebabayaan ako iran ka katawan iran a initoro ako o Allah sa kipetindegen aken ko Mapiya a Totol.
Ogaid na so miyaona na aya kapepakalangkapa iran ko Al Masih na kena a ba iklas ko poso iran ka aya antap iran giya kapakala o ginawa iran. Pipikiren iran a ipekerata iran oto a ginawa ko ko kakakalaboso aken.
Ogaid na di aken ai tegoon sa ginawa ko! Ka aya mala i kipantag na pepakalangkapen so Al Masih ko oman i okit apiya sabap ko di ontol a antap o di na ontol na giyanan i ipekebabaya aken. Na pekidayon den so kapekebabaya aken
Ka katawan aken a sabap ko manga pangangarapan iyo ago so tabang o Roh i Isa Al Masih na aya keondasan angkai a pekesowasowa na so kakesabet aken.
Aya tanto aken a iinamen ago aarapen na da den a penggolaolaan ko a ba aken ikeya ka kekawaraw ako baden kaan lalayon kabantogi so Al Masih sii sa ginawa ko a ba di labaw ron angkai a masa apiya anda ko kaooyagoyag aken o di na kapatay.
Ka aya bo a masisingnin aken sii ko kaooyagoyag aken na so Al Masih na o matay ako na keomanan baden so kampiyaan aken.
Ogaid na o mitataros a kaooyagoyag aken na makapenggolaola ko pen sa manga pipiya a galebek apiya oto na di aken ketangked o anda onon i tomoon ko.
Kareregenan ako ko kapekedowadowai raken ka kebaya ako gomanat kaan ako mipagepeda o Al Masih ka giyanan i lebi a mapiya
Ogaid na aya mala rekano i kipantag na so kaooyagoyag aken.
Ba aden a kiosiyat aken rekano sabap ko kaiisaisa tano ago si Isa Al Masih? Ba ipekapiya a ginawa niyo so kapekebabayai niyan rekano? Ba aden a di niyo dii kanggiginawai ago so Roh o Allah? Ba aden a gagaw niyo ago kapedi ko manga ped iyo?
Oway mataan den! Kagiya ka maoto na pakapiyaa niyo a ginawa ko sa tarotop a nggolalan ko kapakapelagilagid o pamikiran iyo ago kapepangalinggagaw ago so kakeisaisa o singanin iyo ago antap.
Di kano penggolaola sa apiya antona onon sabap ko kapelalawana o di na so da a lalaw niyan a katekabor ka pangalimbabaan kano baden a ibibilang iyo so manga ped a makalalawan a di sekano.
Di niyo aya bo totordowa so kamapiyaan iyo ka so pen so kamapiyaan o oman i isa rekano.
Pamimikiran kano sa datar o pamikiran i Isa Al Masih
Ka apiya pen Tohan sekaniyan na da niyan pamikira i ba riyan tegela komapet so katotohani ron.
Ka inibibay niyan baden so pangkatan iyan na inisolot iyan so kaooripeni ron na miyabaloy a datar o manosiya.
Na kagiya makimasa a meroropa sa manosiya na miyangalimbabaan sekaniyan ago tomiyoman ko Allah apiya miniyarong ko kapatay a so kiyapatay niyan ko kros.
Sabap sii na inipangkat sekaniyan o Allah ko lebi a maporo na bigan iyan sa Ingaran a makalalawan ko oman i ngaran
Kaan so langon a kaaden roo sa kasorgaan ago sii sa doniya ago sa didalem a doniya na pemakasodiyod siran sa kapepodiya iran ko Ingaran i Isa
Na peteroon o oman i isa kiran a mataan den a Kadnan si Isa Al Masih na giyoto i kakebantogi ko Allah a so Ama.
Kagiya ka maoto manga pekebabayaan ko na datar o lalayon iyo raken kapetomana isako maaped ako rekano pen na lebi pen a mala i kipantag a kapetomana niyo raken imanto sa kabebelag aken rekano. Peterosen iyo a kapepanamar iyo sa kaimasada niyo ko kakesabet iyo a sarta a tatabaden kano sa kalek ko Allah.
Ka so Allah na aya sii rekano dii nggalebek a pepamegay rekano sa kabaya ago kapakagaga sa kanggolaolaa niyo ko ikasosoat iyan.
Sii ko langon a di niyo dii nggolaolaan na di kano den pepanarotaro o di na pepapawala
Kaan kano mabaloy a da a ba on kidaway ago da a saninsaning iyan a manga wata o Allah a kibabaling a lomolook ko bibid ago miyamakasilay a manga taw sii sa doniya. Patot a makasindaw kano kiran a lagid o manga bitoon a pepamanindaw ko langit
Sii ko kapepakitokawi niyo kiran ko katero a pepangoyag. O nggolaolaa niyo ai na mipengandag aken sii ko gawii a kakesoy o Al Masih a da bes mailang so langon a kiyandokaw aken ago kiyapanamar.
Ogaid na apiya pen keodod so rogo aken sii ko soasoat a ipesepaat iyo ko Allah a giyoto so galebek iyo ago paratiyaya na mapipiya a ginawa ko ago pagepeden ko sekano langon ko kapekebabaya aken.
Na patot a pakapipiyaa niyo mambo a ginawa niyo ago kababaya kano a datar aken.
Makasasarig ako ko Kadnan a Isa a sogoon ko rekano si Timotiyo sa di bo ini matey kaan makapiya a ginawa ko amay ka maneg aken so makapantag rekano.
Da a ba ko ped sii a datar iyan a tito a kiaawiden iyan a akal ko kamapiyaan iyo.
So langon a ped na aya iran bo tatagoon sa ginawa na so rek iran a kamapiyaan a kena a ba so kabaya i Isa Al Masih.
Ogaid na katawan iyo so sowasowai i Timotiyo a datar o wata a pegogop ko ama iyan na minggalebek sekaniyan a ped aken sabap ko Mapiya a Totol.
Kagiya ka maoto na iinamen aken a mapekasong aken sekaniyan rekano anda den i katokawi ko o antonaa i kesagadan aken sii.
Na makasasarig ako ko Kadnan a saken den mambo i pekasong san rekano sa di bo ini matey.
Miyapamikir aken den a disomala a pekakasowin aken san rekano so pagari tano a si Ipaprodito a ped aken ko galebek ago sii ko dii kapakitidawa ka sekaniyan i siyogo iyo a pekaogop raken ko kareregeni raken.
Ipekedali kano niyan langon na mikerata a ginawa niyan sabap sa miyaneg iyo a miyasakit sekaniyan.
Mataan den a miyasakit na maito bo da matay ogaid na inikapedi o Allah na kena bo a ba sekaniyan ka saken mambo ka o ba baden pekeomanomani so kapakamboboko aken.
Kagiya ka maoto na lebi ako pen a kateterangan sa kapakasonga ko ron san rekano kaan kano mababaya amay ka mailay niyo peroman na keparin so kapakamboboko aken.
Na tapiin iyo sekaniyan a ipepanalamat iyo ko Kadnan a rakes o tanto a kapekebabaya. Pagadati niyo so datar iyan a manga taw
Ka inisarakan iyan a kaoyagoyag iyan na maito sekaniyan bo da matay sabap ko galebek ko Al Masih kaan ako niyan kaogopi ko di niyo raken kiogop.
Aya moripori a peteroon ko manga pagari ko na kababaya kano sii ko Kadnan. Di aken ipesendit so kapeparomani ko somorat ko minisorat aken rekano den gowani ka giyai na kamapiyaan iyo.
Pananggilai niyo so siran oto a dii nggalebek sa marata a mipeparangayan siran sa manga aso a tig iran a paliyogat so katori.
Ka kena a ba siran i tito a miyanga totori ka sektano. Ka pesimbaan tano so Allah a nggolalan ko Roh iyan na ipepangandag tano si Isa Al Masih na kena a ba tano sasarigi so kamamanosiyai rektano
Apiya pen aden a manga kidaowa aken sa kakesarigi ko ko kamamanosiyai raken. Ka o aden a mapipikir iyan a aden a kidaowa niyan sa kakesarigi niyan ko kamamanosiyai ron na lebi a kakepakay raken a di sekaniyan.
Ka miyatori ako isako makapagidad ako sa walo gawii na inimbawata ako o bangsa a Israil a ped ako ko mbatabataa a Baniyamin na tenger ako a Yahodi. Makapantag ko kapetomana ko Kitab na Parisi ako
Sabap ko kasigi aken na siyatro aken so Agama na da a ba raken kidaway ko di aken dii kinggolalanen ko langon taman a ipapaliyogat o Kitab.
Ogaid na langon taman oto a kibilang a mibibinta aken gowani na ibibilang aken imanto a da a bali niyan sabap ko Al Masih.
Na kena a ba giyanan bo ka ibibilang aken pen so langon taman a da a bali niyan sabap ko lebi pen a mala i bali a kapeketokawi aken ki Isa Al Masih a Kadnan aken. Sabap rekaniyan na inirila aken so langon taman na inibilang aken a matag popot kaan aken mapelaba so Al Masih
Ago an ako maisaisa ago sekaniyan sa tarotop a da den a ba ko kaontol a mipepasod ko kapetomana ko manga sogoan ka aden a kaontol aken a inibegay raken sabap ko paratiyaya aken ko Al Masih a so kaontol a poon ko Allah a sii mipepasod ko paratiyaya.
Aya bo a kabaya aken na katokawan ko so Al Masih ago kalayaman aken so kabatowa a minioyag on a poon ko miyamatay ago makambagian ako ko kiyarasay niyan a mbaloy ako a datar iyan sii ko kiyapatay iyan
Kaan masiken na makarampay ako ko kakeoyag aken a poon ko miyamatay.
Kena a ba ko dii teroa a miyakamal aken den ai langon o di na ba miyatarotop so paparangayan aken ka itataros aken baden so kapananamar aken kaan aken makowa so langon taman a aya kiyasabapan ko kiyakowaa raken i Isa Al Masih a rek iyan.
Di aken mapipikir manga magariyari o ba aken den ai miyakowa ogaid na aden a isa a di aken dii nggolaolaan a giyai pepakalipatan aken so kiyapangaiiposan ko na pepanagontaman ako kaan aken maraot so maoonaan aken.
Na pepalalagoy ako a mamamantek den ko apeta kaan aken makowa so pirmiyo a giyoto so katewaga raken o Allah roo sa kasorgaan a nggolalan ki Isa Al Masih.
Apiya antawaa rektano i miyakatoa den ko paratiyaya na patot a mamimikiran tano sa datar oto. Ogaid na o aden a ped rekano a salakaw so pamikiran iyan na peyagen rekano o Allah so makapantag sii.
Inonta bo na pendayon tano tomoman ko tito a benar a miyasowa tano den taman imanto.
Peterosen iyo manga magariyari so kaperawata niyo raken. Piyakiilay ami rekano den so tito a ladiyawan na simaa niyo so siran oto a pesowa on.
Ka aden a miyatero aken rekano den omanoman na peparomanan ko bo tero imanto a rakes o manga lo aken na giyai madakel a taw a aya ipepaginetaw iran na misosopak ko kiyapatay o Al Masih ko kros.
Aya sendadan iran na pekanaraka siran ka aya iran biyaloy a katohanan iran na so manga kabaya o lawas iran. Ipepangangarig iran so patot a ikeya iran na aya iran bo pipikiren so kadodoniyai.
Ogaid na sektano na kipagiinged sa kasorgaan a ron pekapoon so Pepanabet a pakatatalingomaan tano a so Kadnan a Isa Al Masih.
Kagiya ka maoto manga pagari ko a pekebabayaan ko ago ikakadali aken a so ipekebabaya aken ago balas na pakabebeken kano sii ko kaiisaisa niyo ago so Kadnan manga ginawai aken!
Seka Iyodiya ago Sintiki na pagakolan ko sekano a pagayonayon kano sii ko kaiisaisa niyo ago so Kadnan.
Na seka mambo a tito a salinggogopa aken na pengnin ko reka a ogopi ngka ngkai a manga babay ka miyanamar siran a ped aken ko kapepakalangkapa ko Mapiya a Totol a rakes i Kliminto ago so langon a ped aken ko galebek a miyamangisorat so manga ngaran iran ko ribro o Allah a kasosoratan ko manga ana kaoyagoyag iyan.
Lalayon kano baden kababaya sii ko kaiisaisa niyo ago so Kadnan na peromanan ko tero a kababaya kano!
Pakiilain iyo ko langon a taw a manapi kano. Magaan den komasoy so Kadnan.
Di niyo pegawiden a akal so apiya antonaa ka pangangarapan kano baden makapantag ko langon taman. Pakitokawi niyo ko Allah so manga pangni niyo ron a sarta o kapepanalamat.
Na so kalilintad o Allah a lawan ko langon a kakesabota on o taw na magipat ko manga poso iyo ago manga pamikiran sii ko kaiisaisa niyo ago si Isa Al Masih.
Moripori manga magariyari na aya patot a pepamimikiranen iyo na so manga nganin a lebi a mapiya ago mapopodi maana a so apiya antonaa a benar pagaadatan maontol soti kebabayaan ago maselasela.
Nggolaolaa niyo so miyasowa iyo ago miyatarima a poon raken a nggolalan ko manga katero aken ago manga galebek a miyailay niyo na amay ka giyoto na pelalayon rekano so Allah a pepamegay sa kalilintad.
Tanto ako a mabababaya sii ko Kadnan ka imanto ko miyatey den a oleg na pimbagowan iyo so katatagoa niyo raken sa ginawa niyo. Benar a tatagoon ako niyo sa ginawa gowani ogaid na da den a paro niyo sa kapekiilain iyo sii.
Kena a ba ko ai dii teroa sabap sa aden a makokorang raken ka miyasowa aken den o andamanaya i kasosoat aken ko apiya antonaa a kapakambebetad aken.
Kiyalayaman aken so kakokorangi raken sa kaoyagan na kiyalayaman aken so kasosobrai ron. Miyasowa aken den so kapipiya a ginawa sii ko apiya antonaa onon ago oman i kapakambebetad aken o maoosog ako o di na pekeor o mitataralo so rek aken o di na korang.
Pekagaga ako nggolaola ko langon taman a nggolalan ko Al Masih a pembegay raken sa bager.
Apiya pen oto na pinggolaola niyo so mapiya ko kiyaogopi niyo raken ko kareregeni raken.
Sekano a manga taw sa Pilipos na katawan iyo piyapiya a isako gomanat ako sa Masidoniya sii ko poonan o kapepakalangkapa ko ko Mapiya a Totol na sekano bo i Agama a miyakipagepeda raken sii ko kapepamemegay ago so kapepanarima.
Ka apiya isako sisii ako pen sa Tisalonika na piyakiwitan ako niyo sa tabang sa miyakadowa isako kakokorangan ako sa rek.
Kena a ba aya kabaya aken na so katarimaa ko manga pamemegayan ka kabaya aken a mala a mibalas rekano sabap ko limo iyo.
Kiyabegan ako niyo ko langon a kailangan aken ago sosobra pen. Kiyapagadilan ako piyapiya ka miyakowa ko a poon ki Ipaprodito so manga pamemegayan a piyakiwit iyo raken. Giyanan na lagid o mamot a ipesepaat ko Allah a tiyarima iyan ago ikasosoat.
Na so Tohan ko na imbegay niyan rekano lalayon so langon o manga kailangan iyo a poon ko mala a kakawasaan iyan roo sa kasorgaan a nggolalan ki Isa Al Masih.
Rek o Tohan tano ago Ama so bantogan sa taman sa pakataman! Amin.
Sampain iyo so salam aken ko langon a kaom o Allah a pepamaratiyaya ki Isa Al Masih. Pesalamen kano o manga magariyari a ped aken sii.
Alamat sorat ako i Paolo a siyogo i Isa Al Masih sabap ko kabaya o Allah ago poon ki Timotiyo a pagari tano
Makasampay ko manga kaom o Allah sa Kolosas a so pepamaratiyaya a manga magariyari a maiisaisa kano ago si Isa Al Masih. Pengnin ko a malalayon rekano so limo ago kalilintad a poon ko Allah a Ama tano.
Lalayon ami pepanalamatan so Allah a Ama o Kadnan tano a Isa Al Masih sii ko kipepangangarapanen ami rekano
Ka miyaneg ami so makapantag ko paratiyaya niyo ki Isa Al Masih ago so kapekebabayai niyo ko langon a manga kaom o Allah.
Giyangkai a paratiyaya niyo ago kababaya na minisabap ko sasarigan iyo komowa a tatagoon para rekano roo sa kasorgaan. Miyaneg iyo gowani so makapantag on sii ko kiyateroa rekano ko tito a benar a so Mapiya a Totol.
Giyangkai a Totol a minisampay rekano na pepekalangkap mambo ko dalem a doniya ago pepagonga a datar o kapegonga niyan san rekano ipoon ko gawii a miyaneg iyo ago siyabot iyo so tito a benar makapantag ko limo o Allah.
Aya miyangendao rekano sii na si Ipapras a pekebabayaan a ped ami a oripen ago kasasanaan a pepanalagad ko Al Masih sabap rekami.
Piyanotol iyan rekami so makapantag ko gagaw niyo a inibegay rekano o Roh.
Sabap sii na ipoon ko kiyanega ami ko makapantag rekano na da ami geneki so kipepangangarapanen ami rekano. Pepangnin ami ko Allah a katokawan iyo piyapiya so kabaya iyan a nggolalan ko langon a ongangen ago kapakasabot a ipepamegay o Roh
Kaan kano makapaginetaw a mapapatot ko Kadnan ago mapenggolaola niyo lalayon so ikasosoat iyan. Amay ka magiyanan na pemangonga kano ko langon a manga pipiya a galebek ago pekeomanomanan so kapeketokawi niyo ko Allah.
Pengnin ami a mapakabager kano niyan ko langon a bager a pepekapoon ko kababantogan a kabatowa iyan kaan kano makatiger ago makasabar ko langon taman a sarta o kapekebabaya
A pepanalamatan iyo so Ama a biyaloy kano niyan a domadait a makapembagian ko mapekawali o manga kaom o Allah sii ko Ndatoan o kaliwanag.
Siyabet tano niyan ko kapaar o maliboteng na inowit tano niyan ko Ndatoan o pekebabayaan a Wata iyan
A miyakanggolalan rekaniyan so kiyaaona rektano ago so kiyarilai ko manga dosa tano.
So Al Masih i kiyapayagan ko di keilay a Tohan. Onaan sekaniyan o langon a kaaden
Ka miyakanggolalan rekaniyan na inaden o Allah so langon taman roo sa kasorgaan ago sii sa doniya a pekeilay ago di keilay a rakes o manga pangolo manga kadnan manga dato ago manga pepamaapaar. Langon taman na miyaaden a nggolalan rekaniyan ago sabap on.
Kapapantagan sekaniyan den sa da pen kaadena ko apiya antonaa na nggolalan ko kapaar iyan na matatanor so kalangolangon.
Sekaniyan i olo o Agama a aya niyan Lawas ago pekepoonan mambo o kaoyagoyag o Lawas. Miyaona sekaniyan ko langon a penga ooyag a poon ko miyamatay kaan sekaniyan bo i maoonaan ko langon taman.
Ka pitekdir o Allah a so langon a katotohani rekaniyan na komaden ko Wata iyan.
Na nggolalan ko Wata na miyakingginawai so Allah ko kalangolangon a so langon a matatago sii sa doniya ago roo sa kasorgaan ka miyakipelintada sekaniyan kiran a nggolalan ko kiyatoga o rogo o Al Masih ko kiyapatay niyan ko kros.
Gowani na mawatan kano ko Allah ago manga ridoay kano niyan sii ko pamikiran iyo sabap ko manga rarata a olaola niyo.
Ogaid na miningginawai kano niyan imanto a nggolalan ko kiyapatay o Al Masih sii ko kamamanosiyai a lawas kaan kano niyan mapakadarpa ko hadapan iyan a masosoti a da a dosa niyo ago da a kidaway rekano.
Na mapenggolaola ini asar a itataros iyo den so kapeparatiyaya niyo a mabager ago di kealin ago di niyo pagawaan so sarig a tiyarima iyo ko kiyanega niyo ko Mapiya a Totol a piyakalangkap ko langon a taw sa doniya. Na saken a si Paolo i miyabaloy a pepanalagad sangkai a Totol.
Kabaya aken a katokawan iyo a tanto ako a pepanagontaman sabap rekano ago so manga taw sa Laodisiya ago so langon a da raken pen makailay.
Ka aya antap aken na mapakapiya a ginawa iran ago maisaisa siran sii ko kapekebabayai o oman i isa ko ped iyan kaan matarotop piyapiya so kapakatangked iran ago kapakasabot. Nggolalan sii na katokawan iran so pageemaan gowani o Allah a giyoto so Al Masih.
Sii rekaniyan mitetapok so langon o kakawasaan o ongangen ago katao.
Pitero aken ai kaan da a ba rekano pekaakal ko manga katero a kapelalantis.
Ka apiya ako rekano pen mabebelag na datar o ba sisii rekano so niyawa ko na pekebabaya ako ko kapekeilaya ko ko kapagaayonayon iyo ago so kabager o paratiyaya niyo ko Al Masih.
Kagiya ka maoto na kagiya miyatarima iyo si Isa Al Masih a Kadnan iyo na tarosen iyo so kapepaginetaw niyo a makipagiisaisa kano ron.
Paseken iyo piyapiya rekaniyan so manga bekaw niyo bangona niyo ron so kapepaginetaw niyo pepakabagera niyo so paratiyaya niyo a ipepasod ko minipangendao rekano na lalayon kano pepanalamat.
Iktiyari niyo o ba kano pekelitagi o apiya antawaa a nggolalan ko da a bali niyan ago pepamagakal a ongangen a mipepasod ko manga ndao a dii tetanana o manga manosiya ago sii ko kadodoniyai a manga kokoman a kena a ba mipepasod ko Al Masih.
Ka sii komakaden ko Al Masih so langon o katotohani ko Allah a meroropa sa lawas.
Na matatarotop so kaoyagoyag iyo sii ko kaiisaisa niyo ago so Al Masih a aya olowan o langon a aden a kadato iyan ago kapaar.
Sii ko kiyaisaisa niyo ago sekaniyan na miyanga totori kano a kena ini a ba so katori a pasad o taw ka so katori a pasad o Al Masih a giyoto so kiyapokasa rekano ko kapaar o madodosa a kamamanosiyai rekano.
Inilebeng kano a ped o Al Masih sii ko kiyasalawati rekano. Na inoyag kano mambo a ped iyan a nggolalan ko paratiyaya niyo ko kabatowa o Allah a aya miyoyag ko Al Masih a poon ko miyamatay.
Gowani na ibibilang kano a maatay sabap ko manga dosa niyo ago so da rekano pen kapokasa ko kapaar o kamamanosiyai rekano ogaid na miyaoyag kano den o Allah a ped o Al Masih. Rinilaan iyan so langon a dosa tano
Na piyonas iyan so rikord o manga dimanda rektano sabap ko kiyasogoka tano ko manga sogoan ka piyakada iyan ai piyapiya a nggolalan ko kiyatotoka on ko kros.
Sii sangkoto a kros na riyampasan iyan sa kapaar so manga rarata a pangolo ago aden a kadato iyan na piyakimbantayan iyan ko doniya so kiyayai kiran ko kiyatabana niyan kiran sii ko kros.
Kagiya ka maoto na di kano pekikokom ko apiya antawaa makapantag ko ken iyo ago paginomen o di na makapantag ko di niyo dii kaselaselaa ko pista so dii kaseribolan o olanolan o di na so manga gawii a Idedeke.
Giyangkai langon na matag baden along o pekatalingoma aya katomanan ai na so Al Masih.
Di kano pekikokom ko apiya antawaa a ipekebabaya iyan so di tito a kapangalimbabaan ago so kapesimbaa ko manga malaikat. Lalayon iyan pegalowin so manga pangingilain a miyailay niyan kon na so datar iyan a taw na ba niyan den ipetekabor so manga pamikiran o iman iyan a mipapaar o kamamanosiyai ron.
Kena a ba niyan kakapeti so Al Masih a aya olo o Lawas. Pembegay so Al Masih sa bager ko langon o Lawas a makakekapekapeta a nggolalan ko manga soosooran iyan ago manga ogat na pepegto ini sii ko kapepakatoa on o Allah.
Sabap sa miyamatay kano a ped o Al Masih a miyapokas kano den ko kapaar o kadodoniyai a manga kokoman na ino niyo petomana so manga kapepanaritib o doniya a lagid o ba kano pen rek o doniya a aya ibarat iyan na
Di niyo ai teyongi Di niyo anan taami ago Di niyo oto sekoa?
Giyangkai a manga kapepanaritib na manga kokoman ago ndao a matag pasad a manosiya mipantag ko manga nganin a pepanga ada sii ko kapegosara on.
Sabap sa inoyag kano a ped o Al Masih na panagontamani niyo so manga nganin a ndodoo sa kasorgaan a ron makaoontod so Al Masih ko korsi iyan ko kawanan o Allah.
Lalayon iyo pagiimana so ndodoo sa kasorgaan a kena a ba so matatago sa doniya.
Ka miyatay kano isako matay so Al Masih na so kaoyagoyag iyo na mapageema a ped o Al Masih a sii madadalem ko Allah.
Amay ka makimasa so Al Masih a aya tito a kaoyagoyag iyo na kemasaan kano mambo a ped iyan ago makapembagian ko bantogan iyan.
Kagiya ka maoto na bonoa niyo so kadodoniyai a sowasowai o manga lawas iyo a so kasebo kamaresikan lalatog mitataralo a kababaya ago kananapso ka so kananapso na so kapesimbaa ko kena a ba tohan.
Pekerarangitan o Allah so manga taw a pepamangongkir on ko di ran dii kanggolaolaa sangkai a manga nganin.
Na sekano mambo na di sii dii nggolaola gowani sii ko kipapaaren ko kapepaginetaw niyo angkai a manga kabaya.
Ogaid na imanto na ndai niyo ai langon kararangit kanggani kagowad kapagitowito ago dii kateroa ko maresik.
Di kano pepamokeg ka inendaan iyo den so kaasalan a ginawa niyo a rakes o manga sowasowai niyan
Na inisolot iyo den so bago a ginawa niyo a lalayon dii mbagowan a ipesayan ko Allah a aya on miyangaden kaan iyo sekaniyan katokawi piyapiya.
Na sii ko kipesayanen rekano ko Allah na da a mbidabidaan o Yahodi ago so kena a ba Yahodi so miyatori ago so da matori so rait so da a sowa iyan so oripen ago so kena a ba oripen ka so Al Masih na aya den kalangolangon ago madadalem ko kalangolangon.
Sabap sa piyamili kano o Allah a manga pagtaw niyan a pekebabayaan iyan na soloten iyo so kapangalinggagaw kapangampediin kapangalimbabaan kapanginsokor ago kapanginsabar.
Penanapiya kano ago peririlai kano igira aden a mipepanon o apiya antawaa ko ped iyan. Lagid o kiyarilai rekano o Kadnan na peririlai kano mambo.
Na pagomanen iyo sii langon so kapekebabayai ko ped a aya kigakot ko kalangolangon ai ko matatarotop a kapepagayonayon.
Pakandatoa niyo ko manga poso iyo so kalilintad a ipembegay o Al Masih ka tiyawag kano o Allah sa kapakalilintad iyo sii ko isaisa a Lawas na pepanalamat kano baden.
Pakakadena niyo piyapiya ko poso iyo so manga katero o Al Masih. Pepamangendaoway kano ago pepamagosiyata kano a rakes o langon a ongangen. Pendidaon iyo so manga katero a Sabor ago manga ipendikir ago manga ipepanakbir a poon ko Roh na pendidawa niyo so Allah sii ko poso iyo a sarta o kapepanalamati niyo ron.
Apiya antonaa i penggolaolaan iyo o di na peteroon na nggolaolaa niyo langon sii ko ingaran o Kadnan a Isa a rakes o kapepanalamati niyo ko Allah a Ama a nggolalan ki Isa.
Sekano a manga babay na pakimbabaya kano ko manga karoma niyo ka giyanan i patot rekano a mapaparatiyayaan ko Kadnan.
Sekano a manga mama na kababayai niyo so manga karoma niyo ago di niyo siran pekabobologi.
Sekano a manga wata na petomana niyo lalayon so manga lokes iyo ka giyanan i ipekesoat o Kadnan.
Sekano a manga kiwata na di niyo pakaperangita so manga wata iyo ka o ba siran baden kadai sa kateterang.
Sekano a manga oripen na petomana niyo lalayon so manga kadnan iyo sii sa doniya a kena bo a ba igira a pegilain kano iran kaan kano iran mapodi ka ngolaolaa niyo ai sa iklas ko poso iyo sabap ko kalek iyo ko Kadnan.
Apiya antonaa i penggolaolaan iyo na nggalebeka niyo sa kateterang a lagid bo o so Kadnan i nggagalebekan iyo a kena a ba so manosiya.
Sekano a manga kadnan na paginontolani niyo so manga oripen iyo na began iyo kiran so mapapatot kiran ka tatanodi niyo a aden mambo a Kadnan iyo roo sa kasorgaan.
Pananamari niyo so kapepangangarapan iyo na pageenawi niyo a rakes o kapepanalamati ko Allah.
Pangangarapanen kami niyo mambo kaan kami kabegi o Allah sa kakeparo sa kapekalangkapa mi ko lalag iyan kaan ami mapayag so pageemaan gowani makapantag ko Al Masih ka giyai i sabap a kakalabosowa raken imanto.
Pangangarapana niyo a mapakalangkap aken ai sa marayag ko patot a kapeteroa ko ron.
Pakaoongangen kano ko manga okitokit iyo igira a sisii kano ko manga taw a di pemaratiyaya na piyapiyai niyo nggolalan so manga kapakapaparo niyo.
Patot a so di niyo dii kapakimbibitiyarai na lalayon ipekesoat ago pekaompiya ka amay ka giyanan na ketokawan iyo so patot a isembag iyo ko oman i magise rekano.
Si Tikiko a pekebabayaan tano a pagari tano a kasasanaan a pepanalagad ago salinggogopa aken ko galebek ko Kadnan na penotolen iyan rekano so langon taman makapantag raken.
Giyanan i sabap a pekasongen aken sekaniyan san rekano kaan iyo katokawi so kapakambebetad ami sii ago an iyan mapakapiya a ginawa niyo.
Magonot on si Onisimo a pekebabayaan ago kasasanaan a pagari tano a poon sa inged iyo. Penotolen iran rekano so langon a pekesowasowa sii.
Pesalamen kano i Aristarko a ped aken a makakalaboso ago si pen si Marko a tenged minsan i Barnabas. .
Pesalamen kano mambo i Yosowa a bebetowan sa Yostos. Giyangkai a telo kataw na aya bo a manga Yahodi ko manga ped aken ko galebek ko Ndatoan o Allah na mala a miniyogop iran raken.
Pesalamen kano i Ipapras a poon mambo sa inged iyo ago oripen i Isa Al Masih. Lalayon sekaniyan mananagontaman ko kapepangangarapan iyan para rekano kaan kano mamakabager ago an matarotop so paparangayan iyo ago an matangked piyapiya sa ginawa niyo a saboten iyo so langon a kabaya o Allah.
Ka pemataanan aken a misebenar so di niyan dii kanggalebek para rekano ago so manga taw sa Laodisiya ago sa Hirapolis.
Pesalamen kano i Lokas a pekebabayaan tano a pamomolong ago si Dimas.
Sampain iyo so salam aken ko magariyari sa Laodisiya ago sii ki Nimpa ago so magaagama a dii timotimo ko walay niyan.
Amay ka mabatiya iyo angkai a sorat na pakibatiyaan iyo mambo roo ko Agama sa Laodisiya. Na batiyaa niyo pen so sorat a inipakawit aken sa Laodisiya.
Teroa niyo ki Arkipo a paliyogat a imasaden iyan so galebek a inisana on o Kadnan.
Alamat sorat ako i Paolo si Silas ago si Timotiyo makasampay ko Agama sa Tisalonika a rek o Allah a so Ama ago so Kadnan a Isa Al Masih. Pengnin ko a malalayon rekano so limo ago kalilintad.
Lalayon ami sekano pegalowin sii ko kapepangangarapan ami a lalayon ami pepanalamatan so Allah sabap rekano langon.
Sii ko hadapan o Allah a Ama tano na tatanodan ami so galebek iyo a pekisabap ko paratiyaya niyo so panamar iyo a pekisabap ko kapekebabayai niyo ko ped ago so kapepakatiger iyo a pekisabap ko sarig iyo ko Kadnan tano a Isa Al Masih.
Katawan ami manga magariyari a pekebabayaan kano o Allah ago piyamili kano niyan a rek iyan.
Ka so kiyapakitokawi ami rekano ko Mapiya a Totol na kena bo a ba miyakanggolalan ko manga katero ka sii pen ko kabatowa ago so Soti a Roh ago sii ko katatangkeda mi sa tito a benar so di ami dii teroon. Katawan iyo so kiyapaginetaw ami isako sisan kami rekano sabap bo ko kamapiyaan iyo.
Na riyawat kami niyo ago so Kadnan ka apiya pen tanto kano a miyarasay na tiyarima iyo so katero o Allah sa kapekebabaya a poon ko Soti a Roh.
Kagiya ka maoto na miyabaloy kano a ladiyawan ko langon a pepamaratiyaya sa Masidoniya ago giya Grisiya.
Ipoon rekano na miyabembar so katero o Kadnan a kena bo a ba sii sa Masidoniya ago sa Grisiya ka so totolan ko kiyaparatiyayaa niyo ko Allah na miyakalangkap ko mbalabala. Sabap sii na di den kailangan o ba ami teroa so apiya antonaa
Ka siran den i pepamanotol ko kiyakormata niyo rekami ko kinibentelen ami rekano. Pepanotolen iran so kiyatalikodi niyo ko manga barahala kaan iyo kapangongonotani so tito ago oyagoyag a Tohan
Katawan iyo manga magariyari a da mailang so kinibentelen ami rekano san.
Katawan iyo a isako ndodoo kami pen sa Pilipos na piraraneg kami ago piyamakaito. Ogaid na inogopan kami o Allah na miyakawaraw kami rekano tero ko Mapiya a Totol a poon rekaniyan apiya pen tanto a mala a kiyasopaka rekami.
So kapepangosiyat ami na kena a ba mipepasod ko ribat o di na marata a antap na kena a ba ami petepengi magakal so apiya antawaa
Ka pepangosiyat kami baden sabap sa miyapakay kami o Allah a kesanaan ko Mapiya a Totol. Kena a ba aya antap ami na so kapesoata ko manga taw ka so Allah a aya petepeng ko manga poso tano.
Katawan iyo a kagiya makasong kami rekano san na da ami sekano den pagorayoraya na da den a ba ami napso a ba ami den siyapengan ko manga katero. So Allah na aya mi ron saksi.
Kena a ba ami kabaya o ba kami podiya o apiya antawaa apiya sii rekano o di na sii ko ped a taw
Apiya pen kepakay a kepaliyogatan ami sekano sabap sa manga siyogo kami o Al Masih. Ogaid na miyanginsokor kami baden isako sisan kami rekano a datar o maritan a babay a di niyan dii mbaromitanen so manga wata iyan.
Sabap ko kapekebabayai ami rekano na kateterangan kami a kena bo a ba aya mi rekano pelada so Mapiya a Totol a poon ko Allah ka so pen so kaoyagoyag ami ka tanto ami sekano a pekebabayaan.
Mataan den manga magariyari a katatademan iyo so kiyandokaw ami ago panamar ka minggalebek kami sa gagawii daondaw kaan da a sakataw bo a ba rekami perikori sii ko kapepakalangkapa ami rekano ko Mapiya a Totol a poon ko Allah.
Sekano i manga saksi ago so mambo so Allah sa isako sisan kami rekano a pepamaratiyaya na so olaola mi na soti maontol ago da a ba on kidaway.
Kagiya ka maoto na kagiya da ami matiger a kapenayaw ami na miyapamikir ami a telimbagak kami sa Atinas a sekami bo
Na piyakasong ami rekano san si Timotiyo a pagari tano ago salinggogopa ami ko galebek ko Allah sii ko kapepakalangkapa ko Mapiya a Totol makapantag ko Al Masih. Siyogo ami sekaniyan san kaan kano niyan kapangoyati ago mapakabager sii ko paratiyaya niyo
Kaan da den a ba rekano kadai sa panginam sabap sangkai a manga kasatroan. Katawan iyo a giyanan i bagian tano
Ka isako sisan kami rekano na pitero ami rekano ko da niyan pen kanggolaola a kesatro tano na katawan iyo a giyai den i miyanggolaola.
Sabap sii na kagiya da aken den matiger a kapenayaw aken na piyakasong aken san si Timotiyo kaan iyan mapariksa o antonaa i masosowa o paratiyaya niyo ka ipekewan aken o ba kano baden miyagawi o Iblis na o ba baden miyailang so langon a galebek ami.
Imanto na miyakakasoy rekami den si Timotiyo a poon rekano na piyanotol iyan rekami so mapiya makapantag ko paratiyaya niyo ago so kapekebabayai niyo ko manga ped iyo. Pitero iyan a lalayon kami niyo katatanodan sa kapekebabaya ago ikakadali iyo a kailaya niyo rekami a lagid o kikakadaliin ami ko kailaya ami rekano mambo.
Sabap sii manga magariyari na kiyadaan kami sa rata a ginawa sabap rekano sii ko langon a kamaregenan ami ago karomasayan ka so paratiyaya niyo i inipakapiya a ginawa mi.
Ka imanto na mapipiya a ginawa mi asar a mbabager kano sii ko kaiisaisa niyo ago so Kadnan.
Tanto ami sekano a ipepanalamat ko Allah sabap ko tanto a kapipiya a ginawa mi sii ko hadapan o Tohan tano sabap rekano.
Gagawii daondaw na pepangangarapan ami sebenar ko Allah a mipagilaya ami sekano kaan ami rekano mibegay so makokorang ko paratiyaya niyo.
Pengnin ami ko Allah a Ama tano ago so Kadnan tano a Isa a peron iyan a kibentelen ami rekano.
Pengnin ami a omanan o Kadnan so kapekebabayai o oman i isa rekano ko ped iyan ago so langon a taw kaan makala a tanto a lagid o kapekebabayai ami rekano.
Kaposan ai manga magariyari na miyasowa iyo a poon rekami o antonaa i patot a kapepaginetaw niyo a ikasosoat o Allah na mataan den a giyanan i di niyo dii nggolaolaan. Imanto na pagakolan ami sekano ago pepangnin ami sii ko ingaran o Kadnan a Isa a dayonen iyo piyapiya.
Ka katawan iyo so manga pandoan a inibegay ami rekano a nggolalan ko kapaar o Kadnan a Isa.
Aya kabaya o Allah na masoti kano ago makalidas ko kasebo.
Oman i isa rekano a manga mama na patot a katokawan iyo so soti ago pagaadatan a okit ko kapangaroma
A kena a ba sabap ko lalatog a datar o pesowaan o manga kapir a di iran katawan so Allah.
Di patot i ba aden a isa rekano a peribaten iyan o di na pelingowan iyan so pagari niyan mipantag sii. Ndanegen o Kadnan so langon a dii nggolaola sa lagid ai a kadostaan ka giyanan i miyatero ami rekano den gowani na liyalangan ami sekano.
Ka kena a ba aya initawag rektano o Allah na so kanggolaolaa ko kapakipemotaliya ka sabap sa an tano masoti.
Kagiya ka maoto na so taw a telikodan iyan angkai a manga sogoan na kena bo a ba so manosiya i telikodan iyan ka so Allah a aya rekano pembegay ko Soti a Roh iyan.
Makapantag ko kapekebabayai niyo ko ped iyo a magariyari na di den kailangan a kipesoraten ko ron rekano ka miyapangendao kano den o Allah sa kapekebabayai o oman i isa ko ped iyan.
Giyai den i di niyo dii nggolaolaan ko langon a magariyari sa dalem a Masidoniya ogaid na pagakolen ami rekano manga magariyari a dayonen iyo piyapiya.
Sinaninga niyo so lomilintad a kapepaginetaw niyo di niyo penginsopi so galebek o ped na paningkaoyagen kano a so den so minipando ami rekano.
Amay ka giyanan na pegadatan so kapepaginetaw niyo o siran oto a di pemaratiyaya na di den kailangan a kiperikoren rekano o apiya antawaa.
Kabaya ami manga magariyari a katokawan iyo so tito a benar makapantag ko siran oto a miyamatay kaan kano di makapemboko a datar o ped a taw a da a arap iran.
Makapantag ko manga gawii ago manga masa a kakeolaola ini manga magariyari na di den kailangan a kipesoraten ko ron rekano
Ka katawan iyo piyapiya a so gawii a kakesoy o Kadnan na pekatalingoma a lagid o tekew sii ko kagagawii.
Amay ka teroon o manga taw a Lomilintad ago malilinding so langon taman na kitekaw a ketomparakan siran o morala a di iran kepalagoyan ka datar ai o masakit a magegedam o pembaliliten a babay.
Ogaid na sekano a magariyari na sabap sa kena a ba kano makakakaden ko maliboteng na di rekano kitekaw angkoto a gawii a lagid o kakeomaa rekano o tekew.
Ka sekano langon na rek o maliwanag ago so kadaondaw. Kena a ba tano rek o kagagawii aya pen o ba maliboteng.
Kagiya ka maoto na di tano pakatotorog a datar o manga ped ka today tano baden a makatatanod.
Ka siran oto a pepekatorog na aya kapepekatorog iran na sii ko kagagawii na siran oto a dii mberebereg na aya kapekebereg iran na sii ko kagagawii.
Ogaid na kagiya rek tano o kadaondaw na disomala a tomatanod tano. Isangan tano so paratiyaya ago gagaw a raben ko rareb tano na isangan tano so sarig ko kakesabet tano a ilmit tano.
Kena a ba tano tinibaba o Allah a kedaneg ka sabap sa an tano masabet a nggolalan ko Kadnan tano a Isa Al Masih.
Miyatay sekaniyan para rektano kaan apiya tano oyagoyag o di na maatay amay ka komasoy sekaniyan na keoyagoyag tano a ped iyan.
Kagiya ka maoto na pakapiyaa o oman i isa so ginawa o ped iyan ago pepakapangosora o oman i isa so ped iyan.
Pengnin ami rekano manga magariyari a pagadati niyo so manga taw a dii nggagalebek sii rekano ago pepagolowan rekano sii ko Kadnan a pepamando siran rekano pen.
Pakaalaa niyo siran ago kababayai niyo a tanto sabap ko galebek iran. Pelilintada kano.
Pengosiyatan ami sekano a manga magariyari a osiyati niyo so manga tapolan oyati niyo so manga talaw ogopi niyo so da a manga bager iyan na panginsabar kano ko langon a taw.
Iiktiyar kano sa da a isa rekano bo a ba niyan seopi so minggolaola on sa marata ka lalayon iyo baden petepengi nggolaola so mapiya ko oman i isa rekano ago so langon a taw.
Lalayon kano pekebabaya.
Pepangangarapan kano sa da a rintas iyan.
Pepanalamat kano apiya antonaa i pekesowasowa iyo ka giyai i kabaya o Allah a penggolaolaan iyo sii ko kaiisaisa niyo ago si Isa Al Masih.
Alamat sorat ako i Paolo Silas ago si Timotiyo makasampay ko Agama sa Tisalonika a rek o Allah a Ama tano ago so Kadnan a Isa Al Masih.
Pengnin ko a so Allah a Ama ago so Kadnan a Isa Al Masih na began kano iran sa limo ago kalilintad.
Paliyogat rekami a lalayon ami pepanalamatan so Allah sabap rekano manga magariyari na patot ai ka so paratiyaya niyo na pegto piyapiya na pepakala so kapekebabayai o oman i isa rekano ko ped iyan.
Kagiya ka maoto na ipepangandag ami sekano ko langon a Agama o Allah sabap ko kapepakatiger iyo ago paratiyaya sii ko langon a kapesatroa rekano ago manga karomasayan a pekeokitan iyo.
Giyai langon i poriba sa maontol so kapepangokom o Allah ka aya keondasan iyan na kibilang kano a mapapatot ko Ndatoan iyan a ron sabap so kapekeromasay niyo.
Penggolaolaan o Allah so ontol ka mbedalan iyan sa karomasayan so siran oto a perasay rekano
Na pekadekean kano niyan a kikararasay ago sekami mambo. Penggolaolaan iyan ai amay ka kepayag so Kadnan a Isa a poon sa kasorgaan a oonotan o manga ala i kabatowa a malaikat iyan sii ko pesokeyaw a apoy.
Ndenegen iyan so siran oto a da iran kilalaa so Allah ago so di pemaratiyaya ko Mapiya a Totol makapantag ko Kadnan tano a si Isa.
Aya kisala kiran na mbinasaan siran sa dayon sa dayon a bebelagen siran ko kamamasaan o Kadnan ago so kababantogan a kabatowa iyan.
Mapenggolaola ini amay ka makaoma sekaniyan sangkoto a gawii kaan mabantog o manga kaom iyan ago pepodin o langon a miyamaratiyaya. Na keped kano kiran mambo ka piyaratiyaya niyo so manga katero a piyakalangkap ami rekano.
Giyanan i sabap a lalayon ami sekano ipepangangarapan kaan kano mabaloy o Tohan tano a mapapatot ko kiyatawaga niyan rekano. Pengnin ami a nggolalan ko kabatowa iyan na tomanen iyan so langon o masisingayo iyo a mapiya ago so oman i galebek iyo a pekisabap ko paratiyaya.
Aden a pagakolen ami rekano manga magariyari makapantag ko kapekaoma o Kadnan tano a Isa Al Masih ago so kapelimoda niyan rektano a keped tano niyan a giyai
Di niyo petekaon a kapekedowadowa o pamikiran iyo ago di kano pekiribogar ko totolan sa miyakatalingoma kon den so gawii o Kadnan. Di niyo ai peratiyayaa apiya pen poon kon ko Roh o di na katero o taw o di na sorat a dii matero a poon rekami kon.
Di kano pakipegakal ko apiya antawaa ko apiya antonaa okit ka giyangkoto a gawii na di pekatalingoma o di daan a kaokiti so kaposposan a kasopaka ko Allah ago so kapekagemaw o Kontra a Mama a aya sendadan iyan na kanarakaan.
Sopaken iyan so langon taman a bebetowan sa tohan o di na pesimbaan o manga taw. Ipengkat iyan a ginawa niyan ko kalangolangon iran na meramig pen sa magontod ko korsi ko Timplo o Allah a di niyan dii teroon a Tohan sekaniyan.
Ba niyo di ketademi a miyatero aken rekano angkai a manga nganin isako sisan ako rekano?
Na katawan iyo imanto o antonaa i pegeren sangkai langon a mapenggolaola kaan di pekagemaw so Kaiiblisan a Mama taman sa maoma so miyatendo a gawii.
Ka so kaiiblisi a kapaar na andang den a dii nggalebek sa masolen ogaid na so pegeren sii imanto na iteros iyan so kapegerena niyan on taman sa kakowaa rekaniyan on.
Giyoto den i kapekagemaw angkoto a Kontra a Mama na so Kadnan a Isa na mbonoon iyan a nggolalan ko sengaw a poon ko ngari iyan na mbinasaan iyan a nggolalan ko kakepayag iyan amay ka makaoma.
Amay ka mapayag angkoto a Mama na ipaar o Iblis na pengembaal sekaniyan sa langon a pisosonan a mala i kabatowa a galebek manga nanao ago manga piyakamemesa a ipenaliba.
Pagosaren iyan so langon a pisosonan a kamarataan kaan iyan masaliba so siran oto a pepekanaraka ka kagiya minda siran mababaya ko tito a benar a pekasabet kiran o kowan.
Sabap sii na pepakipaar siran o Allah ko kariribat kaan siran makaparatiyaya ko kapamokeg
Kaan masala so langon a da pamaratiyaya ko tito a benar ka ba iran den inikababaya so dii kapakandosa.
Aya moripori manga magariyari na pangangarapanen kami niyo kaan magaan makalangkap so katero o Kadnan ago an mambo kabantogi a lagid o miyanggolaola sii rekano.
Pangniya niyo pen a sabeten kami o Allah ko manga dodosa ago manga rarata a taw ka kena a ba so langon a taw na aden a paratiyaya niyan.
Ogaid na kasasarigan so Kadnan a pekabageren kano niyan ago pelindingen kano niyan ko Iblis.
Na aden a sarig ami rekano a poon ko Kadnan sa di niyo dii nggolaolaan so ipesogo ami rekano ago ipeteros iyo nggolaola.
Pengnin ko a so Kadnan na pakikenal iyan ko manga poso iyo so kapekebabayai rekano o Allah ago so kapepekatiger a ipembegay o Al Masih.
Isogo ami rekano manga magariyari sii ko ingaran o Kadnan a Isa Al Masih a di niyo pegepedaan so apiya antawaa a pagari niyo a dii tepolan a di niyan tomanen so manga taritib a miyapalad ami rekano.
Katawan iyo a aya patot na rawaten kami niyo. Da kami pamokebokel isako sisan kami rekano pen.
Da kami pakinat sa pangenengken ko apiya antawaa a ba ami da bayadi. Ba kami den minggalebek sa gagawii daondaw a miyamanamar kami ago mindokaw kaan kami di miperikor o apiya antawaa rekano.
Pinggolaola ami ai a kena a ba sabap sa da a kabenar ami sa kapengniya mi rekano sa kaoyagan ka sii bo sabap sa an kami mabaloy a ladiyawan a kerawat iyo.
Isako sisan kami rekano pen na pitero ami rekano a apiya antawaa i di kebaya nggalebek na di niyo pekakana.
Pitero ami ai ka miyaneg ami a aden a ped rekano a dii tepolan a kena a ba dii nggalebek ka ba iran den dii kebota so galebek o ped.
Sii ko ingaran o Kadnan a Isa Al Masih na sogoon ami ago pandoon ami angkai a manga taw a rerenek siran baden ago nggagalebek kaan iran masokat so ikeoyag iran.
Na sekano a ped a magariyari na di kano pendokadokaw nggolaola sa mapiya.
O aden a di toman ko inisogo ami sangkai a sorat na tendoa niyo sekaniyan na di kano ron pakipegepeda kaan kayai.
Ogaid na di niyo sekaniyan mbilangen a ridoay niyo ka ba niyo den tomai a datar o pagari niyo.
Pengnin ko a so den so Kadnan a aya pekepoonan o kalilintad na lalayon kano niyan pembegan sa kalilintad sii ko langon a okit. Matatap rekano langon so Kadnan.
Katii so salam a saken den i miyangonay ron sorat Si Paolo. Giyai i kapepirmai aken ko oman i sorat. Giyai i kasorat aken.
Alamat sorat ako i Paolo a siyogo i Isa Al Masih sabap ko takdir o Allah a Pepanabet rektano ago si Isa Al Masih a sasarigan tano
Makasampay ki Timotiyo a tito a wata aken sii ko paratiyaya. Pengnin ko Allah a so Ama ago si Isa Al Masih a Kadnan tano na began ka iran sa limo kapedi ago kalilintad.
Kabaya aken a kaden ka pasin sa Ipisos ka giyanan i inakol aken reka sii ko kapesong aken sa Masidoniya kaan ka masogo so ped a manga taw roo sa genekan iran mangendao so ribat.
Teroa ngka kiran a di iran pekagagada ko pamikiran iran so manga iringa ago manga salsila a da a tamat iyan. Ka baden anan pekaondoy ko dii kandadaowai. Kena ini a ba pekaogop ko kapetomana ko kabaya o Allah a dii nggolaolaan a nggolalan ko paratiyaya.
Aya antap angkai a sogoan na an kano katagoi sa gagaw a pepekapoon ko soti a poso ago so maliwanag a hatin ago so tito a paratiyaya.
Aden a manga taw a miyamakasilay a poon sangkai a manga nganin ka somiyangor siran ko da a bali niyan a dii kandadaowai.
Kabaya iran a mabaloy siran a manga goro ko Kitab ogaid na di iran kesabotan so di ran dii teroon o di na so manga lalag a di ran dii pemataanan.
Katawan tano a so kitab na mapiya asar a ontol so kapegosara on.
Katawan tano a so manga sogoan on na da mbaali para ko manga oontol a taw ka para ko da a manga kokoman iyan so manga kontra so da a manga kalek iyan ko Allah so manga baradosa so kena a ba manga soti so manga sarani so manga taw a miyono ko ama iran o di na ina iran so manga talibono
So manga dii makisesebo so manga bayot so dii mamiyag sa taw so manga bokeg so manga dii seksi sa di benar ago siran oto a dii nggolaola sa apiya antona onon a pekisopak ko tito a manga ndao.
Giyanan so manga ndao a madadalem ko kababantogan a Mapiya a Totol a inisana raken o pepodin a Tohan.
Pepanalamatan ko si Isa Al Masih a Kadnan tano a pembegay raken sa bager ka inibilang ako niyan a kasasarigan ago initoro ako niyan a makapenalagad rekaniyan.
Pinggolaola niyan ai apiya pen gowani na pepagitowitoon aken sekaniyan pesetroon aken so manga pagtaw niyan ago pembabasaan aken siran sa marata. Ogaid na inikapedi ako o Allah ka da aken sabota so di aken dii nggolaolaan isako da ako pen paratiyaya.
Tanto ako a inikalimo o Allah ka bigan ako niyan sa paratiyaya ago gagaw a rek tano sii ko kaiisaisa tano ago si Isa Al Masih.
Giyai na kesarigan a katero a patot a terimaan piyapiya somiyong si Isa Al Masih sii sa doniya kaan iyan masabet so manga baradosa a saken i lebi a marata kiran.
Ogaid na sabap sii na inikapedi ako kaan mapakiilay i Isa Al Masih so tanto a kapanginginsabar iyan ko inikidia niyan raken a lebi a marata ko manga baradosa. Na miyabaloy ako a ibarat sa kikapediin iyan ko langon a pekaparatiyaya on bo a kebegan mambo sa kaoyagoyag a da a kaposan iyan.
Na so Allah a aya Dato a da a ikepos iyan ago da a ipetay niyan ago di keilay a isaisa bo a Tohan na rek iyan so pangkatan ago bantogan sa taman sa pakataman. Amin.
Giyangkai a sogoan a isena ko reka Timotiyo a wata aken na ipepasod ko lalag o Allah a miyapayag gowani makapantag reka. Nggolalanen ka ngkoto a manga katero a manga gomaan ka kaan mapiya a di ngka dii kapakitidawa
Aya pagampaganay a pagakolen aken ko langon a pepamaratiyaya na giyai pangangarapanen iyo so langon a taw a sarta o manga pangni manga kapamagayok ago manga panalamat.
Pangangarapanen iyo so manga dato ago so langon a ped a olowan sa gobirno kaan tano makapaginetaw a di tano masasamok a makalilintad tano a pegamal ago makaaadata sii ko langon a di tano dii nggolaolaan.
Mapiya ini ago ikasosoat o Allah a Pepanabet rektano
Ka kabaya iyan a masabet so langon a taw ago katokawan iran so tito a benar.
Ka aden a isaisa bo a Tohan ago isaisa a tomanor ko Allah ago so manga manosiya. Giyanan so mama a si Isa Al Masih
A inirila iyan a kaoyagoyag iyan a iniaon ko langon a taw. Miyanggolaola ini sii ko tataalikan on a gawii a aya kiyapemataani ko takdir o Allah.
Na initoro ako niyan a pepakalangkap sii na siyogo ako niyan sa ipemangendao aken ko kena a ba manga Yahodi so makapantag ko paratiyaya ago so tito a benar. Kena a ba ako pepamokeg aya ko dii teroon so benar.
Kabaya aken a sii ko oman i darpa a di niyo dii timotimoan na pepangangarapan on so manga mama a ibabayaw iran a lima iran a sarta o kaiiklas o poso iran ko Allah sa da a ba on rarangit o di na kapepawala.
Kabaya aken pen a so manga babay na pepanginsokoren iran ago ontolen so di ran dii kandiditaran ko domadait kiran a di iran itaralo so kaperobaya ko bok iran ago so kisanganen ko imbolawanan o di na manga pirlas o di na manga ala i arga a nditaren.
Ka sanganen iran baden so manga pipiya a galebek a aya patot ko manga babay a dii tero sa baraamal siran.
Patot a makasowa so manga babay ko ipepamangendao kiran a rerenek siran ago makimbabaya.
Di aken pakipengendao o di na pakipemando ko babay so manga mama ka disomala a ba siran den romerenek.
Ka so Adam na aya miyaona a inaden o Allah na go ron bo so Sitihawa.
Na kena a ba so Adam i kiyaakalan ka so babay i kiyaakalan ago miyakasogok ko sogoan o Allah.
Benar angkai a kabasa so taw a kebaya mabaloy a nakoda ko Agama na masisingayo iyan so mapiya a galebek.
Paliyogat ko nakoda ko Agama a di kedawayan isaisa bo i karoma manginginsokor pekegenggen iyan a ginawa niyan makaaadata masakaw ago matao mangendao
A kena a ba palaobog o di na marangit ka masabar a kena a ba dii makiperiridoay ago kena a ba mababaya sa pirak.
Paliyogat on a mapiya sekaniyan i kaawid ko rek iyan a walay a mipapaar iyan so manga wata iyan kaan iran sekaniyan petomana ago kapagaadati.
Ka o aden a mama a di matao mawid ko pamiliya niyan na andamanaya i kakekibira niyan ko Agama o Allah?
So gopen miyakaparatiyaya na di kepakay a nakoda ka o ba niyan baden iporo a ginawa niyan na kedaneg sekaniyan a datar o kiyaokitan o Iblis.
Paliyogat on pen a mapiya a kapekenega on ko siran oto a kena a ba maaped ko Agama ka o ba sekaniyan baden mapakakeyakaya ago kalitagan o Iblis sangkai a okit.
So mambo so manga salinggogopa ko Agama na paliyogat on a mabetad siran kena a ba pekedowa i dila kena a ba mala i kapaginom sa arak ago di pengowarta.
Disomala a kekepitan iran so tito a benar a miyapayag makapantag ko paratiyaya tano a sarta o maliwanag a hatin.
Di mipendarainon a daan siran a tepengan na oriyan oto na o da a kidaway kiran na kepakay a mbeloy siran a pepanalagad.
Disomala mambo a so manga karoma iran na pagaadatan siran kena a ba taliyantaan ka manginginsokor ago kasasarigan ko langon taman.
Paliyogat pen ko manga pepanalagad a isaisa bo i karoma ago mapiya a kapekibira iran ko manga wata iran ago walay.
Na siran oto a mapiya i kapanalagad na kekowa iran so mapiya a pangkatan ago mala a kawaraw ko di ran dii kateroa ko makapantag ko paratiyaya iran ki Isa Al Masih.
Iinamen aken a pekasong ako san reka sa di ini bo matey ogaid na inisorat aken reka ngkai a manga pandoan
Kaan o ba ako kesendod na ketokawan ka o antonaa i patot a olaola o manga pagtaw o Allah. Giyanan so Agama o oyagoyag a Tohan a aya mambo maawid ago dii maninindegan ko tito a benar.
So Roh na marayag a pitero iyan a sii ko penga oori a manga gawii na aden a manga taw a telikodan iran so paratiyaya tano ka tomanen iran so pepanaliba a manga niyawa ago so manga ndao o manga saitan.
Giyangkai a manga ndao na pepakapoon ko manga bokeg a taw a dii mamagomanta a so manga hatin iran na di den pekagedam a datar o miyalowis o pelangga a potaw.
Ipengendao iran a di sak so kapangaroma ago so kakena ko ped a manga pangenengken apiya pen inaden o Allah angkai a pangenengken a ken a sarta o kapepanalamat o siran oto a pepamaratiyaya ago miyamakasowa ko tito a benar.
Ka palaya den mapiya so langon a inaden o Allah na da den a pangenengken a ba kilebad asar a matarima a sarta o kapepanalamat
Ka kebaloy ai a soti a nggolalan ko katero o Allah ago so kapangangarapan.
O ipepanginsarat ka angkai a manga pandoan ko magariyari na mapiya ka a pepanalagad i Isa Al Masih a pepangoyagen o manga katero o paratiyaya tano ago so mapiya a manga ndao a petomanen ka.
Ogaid na di ngka pemakinega so kadodoniyai ago kalalalongan a manga iringa. Bataka ngka a ginawa ngka ko kapepaginetaw a baraamal.
Ka so kapelogata ko lawas na aden a bali niyan a matag somasagad ogaid na so kababataka ko kapagamal na mala i bali ko langon taman ka pepekabegay sa balas sii ko kaoyagoyag tano imanto ago sii ko pekatalingoma.
Kesarigan angkai a katero ago patot a terimaan sa tarotop.
Sabap sii na di tano dii nggagalebek sebenar ago pepanagontaman tano ka sasarigan tano so oyagoyag a Tohan a Pepanabet ko langon a taw a ba di labaw so pepamaratiyaya.
Sogoon ka ago pangendaon ka angkai a manga pandoan.
Di ngka peparowa o ba ka sodia o apiya antawaa sabap ko kangongodai reka ka baloya ngka baden a ginawa ngka a ladiyawan o pepamaratiyaya sii ko katero o ka sii ko parangay ngka sii ko kapekebabayai ngka ko ped sii ko paratiyaya ngka ago sii ko kasosoti.
Taman sa makaoma ko san na tordo ka mamatiya ko Kitab sii ko hadapan o madakel a taw a rakes o kapepangosiyati ago kapepangendaowa ngka kiran.
Di ngka pendarainonen so moodiset a pamemegayan o Roh a madadalem reka a inibegay reka a nggolalan ko kiyapayaga ko lalag o Allah sii ko kinidapeneten reka o manga pelokelokesen ko manga lima iran.
Panamari ngka nggolaola ngkai a langon taman sa iklas ko poso o ka kaan mailay o langon a taw so kapepagosor ka.
Iktiyari ngka a ginawa ngka ago so ipepangendao ngka. Lalayon ka ini dii nggolaolaa ka sii sangkai a okit na kesabet ka a ginawa ngka ago so pepamakineg reka.
 Di ngka pembongeti so mama a matoa a di seka ka ba ngka den akoli a datar bo o sekaniyan na ama a ka. So manga mama a mangoda a di seka na kidian ka kiran so datar bo o manga pagari ngka.
Kidian ka ko manga babay a matoa a di seka so datar bo o ina a ka ago siran oto a mangoda a di seka na datar bo o manga babay ngka a masosoti so langon a ikikidia ngka kiran.
Pagadati ngka so manga babay a tito a balo.
Ogaid na amay ka so balo na aden a manga wata iyan o di na manga apo na patot a masowa iran sa paganay so kapegawidi ran ko kapepagamal iran sii ko pamiliya iran a nggolalan ko kapembalasi iran ko manga lokes iran ka giyanan i ikasosoat o Allah.
So babay a tito a balo a da a ba on petegikor na sasarigan iyan so Allah na lalayon pepangangarapan a pepangni ron sa tabang ko gagawii daondaw.
Ogaid na so balo a aya bo a ipepaginetaw niyan na so kapesoata niyan sa ginawa niyan na maatay den so niyawa niyan apiya pen oyagoyag so lawas iyan.
Began ka pen angkai a manga pandoan ko manga magaagama kaan siran di kedawayan.
O aden a taw a di niyan kibiren so manga tonganay niyan a ba di labaw so manga ped ko pamiliya niyan na tiyalikodan iyan so paparatiyayaan tano na lebi sekaniyan pen a marata a di so da a paratiyaya niyan.
Di ngka soraten ko listaan ko manga balo so ngaran o da pen makapagidad sa nem polo ragon. Paliyogat on mambo a miyakaisa sekaniyan bo mapangaroma
Ago miyakilala ko manga pipiya a galebek iyan a ibarat na miyakapangoyag piyapiya sa manga wata iyan pesekasakaw sa manga mananangga pepegonaban iyan pen so manga ai o manga kaom o Allah petebangan iyan so kikareregenan ago tomotordo nggolaola sa langon a pisosonan a mapiya a galebek.
Di ngka soraten ko listaan so kangodaan a manga balo ka amay ka kalangkoloban o manga singayo o lawas iran so kipagiiklasen iran ko ginawa iran ko Al Masih na kebaya siran makipangaroma peroman.
Na amay ka giyanan na kesala siran ka miyabaroba iran so paganay a initopa iran ko Al Masih.
Liyo ron pen na pembabaloy siran a manga tapolan a baden pepamanipanik na kena a ba giyai bo ka pekasowa siran mamaganta ago so dii kakebota ko galebek o manga ped a di ran dii teroon so kena a ba patot.
Kagiya ka maoto na aya pandoan aken na mamakipangaroma so manga kangodaan a balo na mbabawata a kibiren iran so manga walay ran kaan di pekaparo so ridoay sa kapakatero sa marata makapantag kiran
Ka aden a manga balo a miyamakasilay den a miyonot ko Iblis.
So babay a peparatiyaya a aden a manga tonganay niyan a manga balo na paliyogat a kirbiren iyan siran ago di niyan pekirikori ko Agama kaan makibir o Agama so manga balo a da a ba niyan tonganay.
So langon a oripen na patot a pagadatan iran piyapiya so manga kadnan iran kaan da a ba makapetero sa marata makapantag ko ingaran o Allah ago so manga ndao tano.
So manga oripen a so manga kirek on na miyamaratiyaya a datar iran na patot a di iran ipendarainon a kapagadati ran kiran ka kagiya magariyari siran. Patot pen a ba iran den piyapiyai so di ran dii kanggalebek ka siran oto a pegosba ko galebek iran na miyamaratiyaya a pekebabayaan o Allah. Pangendaon ka ago pangosiyaten ka angkai a manga pandoan.
O aden a pepangendao sa salakaw a manga ndao a di magayon ko ontol a manga katero o Kadnan tano a Isa Al Masih ago so manga ndao mipantag ko kapagamal
Na dii sekaniyan tekabor ago da a sowa iyan. Mababaya sekaniyan makindaowa ago makipepawala makapantag ko manga katero. Pekiarong ai ko kariit dii kambobono kapagitowito marata a panarima
Ago da a rintas a dii kapepawala o manga taw a di pemanabot a miyada kiran den so tito a benar. Mapipikir iran a so kapagamal na isa a okit ko kapekewasa.
Mataan den a so kapagamal na ipekewasa o taw amay ka ikasosoat iyan so apiya antonaa i rek iyan.
Ka da den a inowit tano sii sa doniya na da a ba tano mambo keawidan a poon on.
Kagiya ka maoto na asar a aden a pangenengken tano ago nditaren na patot a keonseran tano ron.
Ogaid na siran oto a kebaya kewasa na kesarani ago kelitagan ko madakel a kalalalongan ago pekarata a manga kabaya a aya nggaled ko manga taw ko kabinasaan ago kasiksaan.
Ka so kapekebabayai ko pirak na aya pekepoonan o langon a pisosonan a kamarataan. Aden a manga taw a sabap ko kapananamari iran sa kakewasa iran na baden miyamakasilay ko paparatiyayaan tano na riyata iran a ginawa iran ko madakel a kapakamboboko.
Ogaid na seka Timotiyo rek o Allah na lidasi ngka ini langon. Panamari ngka a mbaloy ka a maontol baraamal mala i paratiyaya mala i gagaw pepekatiger ago pepangalimbabaan.
Panagontamani ngka piyapiya so di ngka dii kapakimbatalo para ko paratiyaya. Kamala ngka sa ginawa ngka so kaoyagoyag a da a kaposan iyan ka giyanan na aya reka initawag o Allah na mapiya a kiyapemataani ngka ko paratiyaya ngka ko kamamasaan o madakel a manga saksi.
Sii ko hadapan o Allah a pembegay sa kaoyagoyag ko kalangolangon ago sii ko hadapan i Isa Al Masih a mapiya a kiyaseksii niyan ko tito a benar ko hadapan i Pontiyo Pilato na isogo aken reka
A petomana ngka angkai a sogoan a iktiyari ngka o ba ka kaboringi o di na kadawayi taman ko kakesoy o Kadnan tano a Isa Al Masih.
So kakepayag iyan na sii ko gawii a miyatendo o Allah a aya pepodin ago isaisa a Pangolo a aya bo Dato o manga dato ago Kadnan o manga kadnan.
Sekaniyan bo i da a ipetay niyan a mababaling ko sindaw a di keobay. Da a ba rekaniyan miyakailay ago da den a ba on pekailay. Rek iyan so pangkatan ago so da a kaposan iyan a kapaar!
Pandoa ngka so manga kawasa sangkai a doniya sa di siran pengimporoan ago di iran serigi so kakawasaan iran a matag somasagad ka sarigi iran baden so Allah a ipembegay niyan rektano sa da a diyangka iyan so langon taman a ipekapiya a ginawa tano.
Pandoa ngka siran sa kanggolaola iran sa mapiya ago so kapakakewasa iran ko manga pipiya a galebek a maginawa siran ago maktitiyagar sa kapakapembagiana iran ko rek iran ko manga ped.
Sii sangkai a okit na pekatimo siran sa kakawasaan a kebaloy a mabager a onayan para ko manga gawii a da pen mitalingoma kaan iran makamal so kaoyagoyag a aya tito a kaoyagoyag.
Seka Timotiyo na ipata ngka so inisana reka. Di ngka pekinega so kadodoniyai ago da a bali niyan a manga katero ago so kalalalongan a dii kandadaowai a bebetowan o ped a taw sa katao ogaid na di benar.
Alamat sorat ako i Paolo a siyogo i Isa Al Masih sabap ko kabaya o Allah kaan aken mapakalangkap so kaoyagoyag a initopa o Allah a rek tano ko kaiisaisa tano ago si Isa Al Masih
Makasampay ki Timotiyo a pekebabayaan ko a wata aken. Pengnin ko a malalayon reka so limo kapedi ago kalilintad a poon ko Allah a Ama ago so Kadnan tano a Isa Al Masih.
Pepanalamatan ko so Allah a pepangongonotanan aken a datar o miyanggolaola o manga apo aken a sarta o maliwanag a hatin. Lalayon aken seka pegalowin sii ko kapepangangarapan aken sa gagawii daondaw.
Peketademan aken so manga lo o ka na ikakadali aken a kapakipegilayaan ko reka kaan ako mababaya a tanto.
Kiyatoosan ko so da a saninsaning iyan a paratiyaya ngka a datar o paratiyaya a sii komakaden sa paganay ki ina a ka a bai a si Lowisa ago sii mambo ki ina a ka a si Iyonisa na tatangkeden aken a madadalem reka ini mambo.
Sabap sii na pekitanodan aken reka a biyaga ngka so apoy a giyoto so moodiset a inibegay reka o Allah sii ko kinidapeneten aken reka ko manga lima ko.
Ka so Roh a inibegay rektano o Allah na kena a ba pekepoonan o katatalaw ka poonan o kabatowa ago so gagaw ago so kipapaaren ko ginawa.
Kagiya ka maoto na di ka keya ko di ngka dii kaseksii ko Kadnan tano na di ako ngka keyaan a makakalaboso sa sabap on. Ka nggolalan ko bager a ipembegay reka o Allah na mbagian ka ko kapekerasay aken sabap ko Mapiya a Totol.
Siyabet tano niyan ago pinili a mabaloy a manga kaom iyan. Kena ini a ba sabap ko miyanggolaola tano ka sabap ko takdir iyan ago limo. Giyangkai a limo na inibegay rektano a nggolalan ki Isa Al Masih sa da pen kapooni ko doniya
Ogaid na miyapayag den ai imanto ko kiyapakaoma o Pepanabet rektano a si Isa Al Masih. Piyakada iyan so kapaar o kapatay na piyayag iyan so da a ikepos iyan a kaoyagoyag a nggolalan ko Mapiya a Totol.
Initoro ako o Allah ago siyogo ako iyan sa kapekalangkapa ko ago kipemangendaon sangkai a Totol.
Giyanan i sabap angkai a kapekerasay aken. Ogaid na kena ini a ba ko pekeyaan ka katawan aken sekaniyan a sasarigan ko na matatangked sa ginawa ko a mapegipat iyan so inisana aken on taman sangkoto a gawii a kakesoy niyan.
Rawata ngka so ladiyawan a inibegay aken reka a so tito a benar a manga ndao a inipangendao aken reka. Na nggolaolaa ngka ini a rakes o paratiyaya ago gagaw a rek tano sii ko kaiisaisa tano ago si Isa Al Masih.
Pagongowi ngka angkoto a mapiya a inisana reka ipata ngka a nggolalan ko kapegogopi reka o Soti a Roh a komakaden rektano.
Katawan ka a tiyalikodan ako o langon a taw sa inged a Asiya taman ki Pigilo ago si Hirmoginis.
Pengnin ko ko Kadnan a ikapedi iyan so pamiliya i Onisiporo ka omanoman iyan pakapiyaan a ginawa ko. Da niyan kayaan so kapegogopi niyan raken sii sa kalaboso
Ka sii den so kiyapakaoma niyan sa Roma na piyanamaran ako niyan meloloba taman sa miyatoon ako niyan.
Seka wata aken na pakababager ka a nggolalan ko limo a rek tano ko kaiisaisa tano ago si Isa Al Masih.
So miyaneg ka a inipangosiyat aken sii ko kamamasaan o madakel a peseksi na pangendaon ka ko kasasarigan a manga taw a makapangendao mambo ko ped.
Tigera ngka pasin so bagian ka a karomasayan a lagid o mapiya a sondaro i Isa Al Masih.
Da a isa bo a dii sondaro a ba pekirampat ko galebek a da a labot iyan ko kasosondaroi ron ka kabaya iyan a masoat sekaniyan o maporo iyan.
So mambo so pakokoya a pelalagoy ko kapakikoya na di pekakowa sa pirmiyo o di niyan petomana so manga kokoman.
So taribasok a dii ndokaw piyapiya na patot a aya pekatarima ko paganay a bagian ko peragonen.
Pamimikirana ngka angkai a pitero aken ka so Kadnan na pekisabotan iyan reka ini langon.
Tatademi ngka si Isa Al Masih a inoyag a poon ko miyamatay a moriyataw sekaniyan o Daod. Giyai so Mapiya a Totol a pepakalangkapen aken
Na sabap sii na mararasay ako a papatongen pen a rantay a datar o ba ako tanganiyaya. Ogaid na so katero o Allah na kena a ba mapapatong.
Kagiya ka maoto na titigeren aken so langon taman sabap ko piyamimili a manga pagtaw o Allah kaan siran mambo makatarima ko kakesabet a rek iran ko kaiisaisa iran ago si Isa Al Masih a rakes o bantogan sa dayon sa dayon.
Benar den angkai a katero O miyatay tano a ped i Isa na keoyag tano mambo a ped iyan.
O titiger tano na makapendato tano mambo a ped iyan. O pelaon tano sekaniyan na ipepelaw tano niyan mambo.
Apiya o da a sarig tano na lalayon sekaniyan kasasarigan ka kagiya di niyan kesopak a ginawa niyan.
Pepakitoosi ngka ini ko manga taw san na lalangi ngka siran ko hadapan o Allah sa di siran pepapawala makapantag ko manga katero. Kena ini a ba pekatabang ka baden pekabinasa ko pepamamakineg on.
Panamar ka kaan ka miyadap a ginawa ngka ko Allah a ikasosoat iyan a gomagalebek a da a ba niyan ikeya ko galebek iyan a pegontolen iyan so kipepangendaon iyan ko tito a benar a katero o Allah.
Lidasi ngka so kadodoniyai a kamberak a da a bali niyan ka baden pekioman ko kapekesarani o taw.
Ka so ipepangendao iran na kelagid o panido a peken iyan so kobal. So ped kiran a pepangendao na si Himinayo ago si Pilito.
Sominilay siran a poon ko tito a benar na pembinasaan iran so paratiyaya o ped a nggolalan ko di ran dii kateroa sa miyaipos den so kakeoyag o miyamatay.
Tanodi ngka a sii ko pepanga oori a gawii na pekatalingoma so manga reregen a masa.
Ka sii sa masa oto na pembaloy so manga taw a manga liliget mala i napso manga takabor ipoporo iran a ginawa iran pepagongatongat pepegongkir ko manga lokes iran di pepanalamat marata i olaola
Da a gagaw iran di kepangangapinan pepanabasabap di iran kipaar a ginawa iran manga rarangit ipekegowad iran so mapiya
Mamakatipo siran manga sasarakanen ago manga ala i maratabat a pekebabayaan iran so ikasosoat a ginawa iran a kena a ba so Allah.
Makiilailain siran sa komekepit ko agama tano ogaid na di iran terimaan so kabatowa iyan. Lidasi ngka angkai a manga taw.
So ped kiran na pepamanipanik ko manga walay a pepagakalan iran so manga lalong a babay a melolonang ko manga dosa iran ago pekebarayat o mbarambarang den a manga rarata a singayo iran.
Dii sebenar angkai a manga babay sa kapakasowa iran ogaid na di iran den kesabot so tito a benar.
Datar i Yanis ago si Yambris a somiyopak ko Mosa na somosopak mambo angkai a manga mama ko tito a benar. Bibid siran i pamikiran ago di tito so paratiyaya iran.
Ogaid na aden a sendadan iran ka kagiya so kalalalongan iran na keilay bo o langon a taw a datar o kiyaokitan i Yanis ago si Yambris.
Ogaid na seka na katawan ka piyapiya so ipepangendao aken so kapepaginetaw aken so singanin aken so paratiyaya ko so kapanginginsabar aken so gagaw aken so katiger aken
So manga kasatroan ago karomasayan a kiyaokitan aken. Katawan ka langon so miyaolaola ko roo sa Antiyokiya sa Ikoniyo ago sii sa Listra a so piyakalekelek a manga kasatroan a tiniger aken. Ogaid na siyabet ako o Kadnan sangkoto langon.
Na mataan den a so langon a makasisingayo sa kapaginetaw a kambaraamal sii ko kaiisaisa iran ago si Isa Al Masih na mataan a kesatro siran.
Ogaid na so manga rarata a taw ago so dii mamagomanta na keomanan baden a karata iran a pepanalibaan iran so ped ago pekesaliba siran mambo.
Ogaid na seka peman na kekepiti ngka so miyanga sosowa a ka a matatangked sa ginawa ngka a tito a benar ka katawan ka so miyamangendao reka sii.
Poon ko kawawatai reka na ipepangendao reka so soti a Kitab a aya reka miyakabegay sa ongangen a minggonanao reka ko kakesabet ka a nggolalan ko paratiyaya ki Isa Al Masih.
Oman i bitiyara a Kitab na minisengaw o Allah na mala ini i gona para ko kipepangendaon ko tito a benar so kapesepari ko miyanga riribat so kapepakaontola ko miyamakasilay ago so kipepandoon ko maontol a kapepaginetaw
Aden a pegakolen ko reka sii ko hadapan o Allah ago si Isa Al Masih a aya pengokom ko langon a manosiya a manga oyagoyag ago miyamatay. Sabap ko kakesoy niyan ago so kapendato iyan na sogoon ko seka
Sa pakalangkapa ngka so katero o Allah a makatitiyagar ka ko kipengosiyaten ka on igira a aden a kapakadadaya iyan o di na da den. Pakatanora ngka sapari ngka ago osiyati ngka so manga taw a pepangendaon ka siran a rakes o langon a kapanginginsabar.
Ka pekatalingoma so masa a di iran den pemakinegen so ontol a ndao. Pengonotan iran baden so manga kabaya iran ka pengiloba siran sa manga goro a petero kiran ko pekebabayaan iran mamakineg.
Di iran den pemakinegen so tito a benar ka aya iran bo tegoon sa ginawa na so manga iringa.
Ogaid na seka peman na papaaren ka a ginawa ngka sii ko langon a kapakambebetad ka. Tigera ngka so manga kamaregenan. Nggolalanen ka so sangan o pepangosiyat ko Mapiya a Totol ago tomana ngka piyapiya so galebek ka a pepanalagad ko Allah.
Na saken peman na pekeodod den so kapepaginetaw aken a datar o panginginomen a ipesepaat ko Allah na miyakatalingoma den so oras a kapagawai aken sangkai a kaoyagoyag.
Miyanagontaman ako piyapiya sii ko kapakikoya na miyalalagoy ako a taman ko petebanaan. Kiyapetan aken den so paparatiyayaan tano.
Imanto na ititiyagar so sangkad a pirmiyo aken sabap ko kaontol. Giyoto na imbegay raken o Kadnan a aya maontol a Pangongokom sii sangkoto a gawii na kena bo a ba saken i mbegan iyan on ka so pen so langon a taw a ipekedali iran so kapekaoma niyan.
Sebenari ngka a kapakasong ka raken sii sa magaan.
Si Dimas na inawaan ako niyan sabap ko kababaya iyan sangkai a doniya na somiyong sekaniyan sa Tisalonika. Si Krisins na somiyong sa Galasiya ago si Titos na roo sa Dalmasiya.
Si bo si Lokas i ped aken. Pakaonota ngka si Marko amay ka somong ka sii ka pekatabang ko galebek aken.
Piyakasong aken si Tikiko sa Ipisos.
Amay ka somong ka sii na awidi ngka so gerab aken a inibagak aken ki Karpo roo sa Trowas. Awidi ngka mambo so manga ribro a ba di labaw so pisoratan a kobal.
Si Alihandro a panday sa galang na tanto a marata so inikidia niyan raken. So Kadnan i mbadal on ko pinggolaola niyan.
Seka mambo na pananggilai ngka sekaniyan ka tanto niyan a siyopak so manga katero ami.
Sii ko paganay a kiyapakadarpa aken ko dii kokoman na da den a ba raken miyaninindegan ka inawaan ako baden o langon a taw. Na pengnin ko a di ini imbilang o Allah a isela kiran.
Ogaid na inipamayandeg ako o Kadnan na bigan ako niyan sa bager kaan aken matoman so kapekalangkapa ko mapiya a totol kaan on makapamakineg so langon a kena a ba manga Yahodi. Na miyasabet ako a poon ko ngari o arimaw.
Alamat sorat ako i Paolo a oripen o Allah ago siyogo i Isa Al Masih kaan aken mapakabager so paratiyaya o siran oto a pinili o Allah ago so katao iran ko tito a benar a pepekaagak kiran ko soti a kapaginetaw.
Giyangkai a paratiyaya ago katao na ipepasod ko arap ko kaoyagoyag a da a kaposan iyan. So Allah a di makapemokeg na initopa niyan angkai a kaoyagoyag sii ko da pen kaadena ko doniya.
Na sii ko osto a masa na piyayag iyan so katero iyan a nggolalan ko kiyapakalangkapa ko ron ka inisana raken angkai a galebek a nggolalan ko sogoan o Allah a Pepanabet rektano.
Makasampay angkai a sorat ki Titos a wata aken ko paratiyaya a di tano dii mambagian. Pengnin ko a malalayon reka so limo ago kalilintad a poon ko Allah a Ama ago si Isa Al Masih a Pepanabet rektano.
Aya sabap a kinibegaken aken reka sa Krita na an ka mapakatanor so manga nganin a da pen mapasad ago an ka makapanoro sa manga pelokelokesen ko Agama sii ko oman i inged. Tatanodi ngka so manga insarat aken reka a
Paliyogat ko pelokelokesen a di kedawayan isaisa bo i karoma ago petoman so manga wata iyan a kena a ba aya kapekenega on na di siran mipapaar o di na di makaaadata.
Kagiya inisana ko nakoda so galebek ko Allah na paliyogat on a da a ba on kidaway kena a ba takabor kena a ba magaan kararangitan kena a ba tamereg kena a ba marangit ago kena a ba mala i napso
Ka disomala a masakaw sekaniyan a pekebabayaan iyan so mapiya ago maongangen matito baraamal ago mipapaar iyan a ginawa niyan.
Paliyogat on a kekepitan iyan piyapiya so kasasarigan a katero a inipangendao ron kaan iyan kapangosiyati so ped ko ontol a ndao ago an iyan mapakapangimbenar so siran oto a pesopak on.
Ka madakel a taw a pepamanopak a ba di labaw so ped ko miyamakateklid a poon ko agama a Yahodi a ndadagen iran so ped ko kalalalongan a katero iran.
Disomala a pakareneken siran ka pepekabinasa siran ko langon o manga pamiliya a nggolalan ko kipepangendaon iran ko di patot a manga ndao kaan iran mipangowarta ngkai a piyakayaya a okit.
So den so sakataw a taw sa Krita a isa ko manga goro iran i mitero on a So manga taw sa Krita na manga bokeg manga rarangit a manga binatang ago tapolan a manga bosaw.
Na benar angkoto a pitero iyan. Kagiya ka maoto na mbongeti ngka siran sebenar kaan makaontol so paratiyaya iran
Ago an iran di ketago sa ginawa iran so di benar a manga totol o manga Yahodi ago so manga sogoan o taw a tomiyalikod ko tito a benar.
So langon taman na soti ko siran oto a manga sosoti ogaid na da den a nganin a ba soti ko siran oto a maresik ago di pemaratiyaya ka miyakaresik baden so pamikiran iran ago hatin.
Ogaid na seka na pamandoon ka so manga olaola a ipapaliyogat o ontol a ndao.
Tomai ngka so manga totoa a mama a patot a panginginsokor siran makaaadata pekipaaren iran a ginawa iran ago piyapiyai iran so paratiyaya iran so kapekebabayai iran ko ped ago so kapakatiger iran.
Tomai ngka pen so manga totoa a babay sa kanggolaolaa iran ko patot ko dii mananangoran ko Allah. Paliyogat a di siran pemaganta di siran pekioripen ko kapeginom sa arak ago pepangendaon iran so mapiya a olaola.
Sii sangkai a okit na malayam iran so manga ngongoda a babay sa kapekebabayai iran ko manga karoma iran ago manga wata
So kagenggena ko manga ginawa iran so kapaginetaw a soti so mapiya a kapekibira iran ko walay iran ago so kapakimbabaya iran ko manga karoma iran kaan da a ba makapegitowito ko katero o Allah sabap ko olaola iran.
Datar oto mambo na osiyati ngka so manga ngongoda a mama sa kagenggena iran ko manga ginawa iran.
Seka peman na sii ko langon a di ngka dii nggolaolaan na baloya ngka a ginawa ngka a ladiyawan ko manga pipiya a galebek. Sii ko kapepangendao ngka na pakiilain ka a maliwanag ka i poso ago makaaadata.
Osara ngka so manga pipiya a katero a di kedawayan kaan kayai so manga makasosorang reka a da a ba iran mapetero a marata makapantag rektano.
Tomai ngka so manga oripen sa kapakimbabaya iran ko manga kadnan iran. Paliyogat a kapesoata iran kiran sii ko langon a pesowaan iran ago di iran penembagen
Aya pen o ba iran pemanekewi ka pakiilain iran baden a lalayon siran kasasanaan piyapiya. Amay ka magiyoto na sii ko langon a di ran dii nggolaolaan na keilay a mapiya so ndao makapantag ko Allah a Pepanabet rektano.
Ka so limo o Allah a pegowiten iyan so kakesabet na miyapayag den ko langon a taw.
Giyangkoto a limo na aya rektano pepamarinta sa katalikodi tano ko manga olaola a pekasarani ago so manga rarata a kabaya a kadodoniyai kaan tano makapaginetaw a manginginsokor maontol ago pepagamal sa masa imanto
Sii ko kapenayawa tano ko aarapen tano a ikebabaya tano a giyoto so kakepayag o lebi a mala i gees a Tohan tano ago Pepanabet rektano a si Isa Al Masih sii ko bantogan iyan.
Inirila iyan a kaoyagoyag iyan para rektano kaan tano niyan mapokas ko langon a kamarataan ago an tano niyan mabaloy a soti a manga pagtaw niyan a lalayon kateterangan nggolaola sa manga pipiya a galebek.
Pepakitanodi ngka ko manga taw a pakimbabaya siran ko gobirno ago so manga olowan ago petomanen iran siran a makatitiyagar siran nggolaola ko langon a mapiya a galebek.
Tomai ngka siran sa di iran pegitowitoa so apiya antawaa ka ba siran den dii pelilintada ago dii nggiginawai a lalayon iran pepakiilay so parangay a baraadaten ko langon a taw.
Ka gowani na sektano mambo na pekelalolalong pepamangongkir ago pepanga dadadag. Miyapangongoripen tano o mbarambarang den a manga rarata a kabaya ago ikasosoat o ginawa tano. Aya inipaginetaw tano na so kamarataan ago kariit. Inikagowad tano o manga ped na inikagowad tano siran mambo.
Ogaid na sii ko kiyapayag o limo ago gagaw o Allah a Pepanabet rektano
Na siyabet tano niyan a kena a ba sabap ko apiya antonaa a maontol a galebek a miyanggolaola tano ka sabap ko kapedi iyan. Sii ko kiyasabeta niyan rektano na liyompiyowan tano niyan ago bigan tano niyan sa bago a kaoyagoyag a nggolalan ko kiyambagowi rektano o Soti a Roh.
Giyangkai a Roh na minitaralo a kiyaododa on rektano o Allah a nggolalan ki Isa Al Masih a Pepanabet rektano.
Na kagiya inibilang tano o Allah a manga oontol sabap ko limo iyan na katawan tano imanto a mapekewali tano so kaoyagoyag a da a kaposan iyan.
Na benar angkai a manga katero. Kabaya aken a lalayon ka pepamataanan angkai a manga ndao kaan so miyamaratiyaya ko Allah na matordo iran so di ran dii kanggolaola sa manga pipiya a galebek. Langon taman ai na mapiya ago mala i gona ko manga taw.
Ogaid na lidasi ngka so kalalalongan a kapakindadaowai so dii kakedekedega ko manga apoapoan ago so di kapegayonayon ago kapakipepawala makapantag ko Kitab ka langon ai na pekabinasa ago da a lalaw niyan.
So taw a aya pekesabapan ko dii kapakasisibaya o magaagama na lalangi ngka sa makaisa o di na makadowa na oriyan ai na talikodi ngka sekaniyan.
Ka katawan ka a so datar oto a taw na bibid i pamikiran na so manga dosa niyan na aya poriba a miyaribat sekaniyan.
Amay ka pakasongen aken san reka si Artimas o di na si Tikiko na nggagaani ngka a kapakasong ka raken sa Nikopolis ka miyapamikir aken a tereg ako roo sii ko masa a panenggaw.
Panamari ngka a kapegimowi ngka ki Sinas a so abogado ago si Apolo para sa kapakalalakaw iran kaan da a korang kiran.
Patot ko ped ta a pepamaratiyaya a masowa iran so di ran dii kanggolaola sa manga pipiya a galebek kaan iran makowa so manga nganin a kailangan iran ago an mala a ipagonga o kapepaginetaw iran.
Pesalamen ka o langon a ped aken sii. Sampain ka so salam aken ko manga ginawai tano san ko paratiyaya. Pengnin ko a matatap rekano langon so limo o Allah.
Alamat sorat ako i Paolo a makakalaboso sabap ki Isa Al Masih ago poon ki Timotiyo a pagari tano makasampay ki Pilimon a ginawai ami ago ped ko galebek
Ago sii ko pagari tano a babay a si Apiya ago so ped tano a sondaro a si Arkipo ago so magaagama a dii timotimo ko walay ngka.
Pengnin ko a malalayon rekano so limo ago kalilintad a poon ko Allah a Ama tano ago so Kadnan a Isa Al Masih.
Oman ako pepangangarapan na ipangni aken seka na pepanalamatan aken so Tohan aken
Ka kagiya pekeneg aken so makapantag ko paratiyaya ngka ko Kadnan a Isa ago so kapekebabayai ngka ko langon a kaom o Allah.
Pengnin ko a so kapepakaparatiyayaa ngka ko ped na aya iran pekisabot ko langon a rakmat a rek tano sii ko kaiisaisa tano ago so Al Masih.
Tanto raken a inikababaya ago minioyat pagari ko so kapekebabayai ngka ko ped ka piyamakapiya ngka a ginawa o manga kaom o Allah.
Kagiya ka maoto na sii ko kaiisaisa ko ago so Al Masih na pekawaraw ako sa kisogoon ko reka ko patot a penggolaolaan ka.
Ogaid na kena ini a ba aken sowaa ka pagakolan ko seka baden sabap ko gagaw. Saken a si Paolo a lokes ago kakalaboson pen imanto sabap ki Isa Al Masih
Na pagakolan ko seka para ki Onisimo a miyabaloy a wata aken ka piyakaparatiyaya aken ki Isa sii ko kakakalaboso aken.
Gowani na da a gona niyan reka ogaid na imanto na mala sekaniyan i gona sii reka ago sii raken.
Ikesoy aken sekaniyan reka imanto a lagid o ba giya poso aken i ipekawit aken reka.
Kabaya aken o kowan a mapakatareg aken sekaniyan sii kaan ako niyan pekeogopi a minisambi reka sii ko kakakalabosowa raken sabap ko Mapiya a Totol.
Ogaid na di aken kabaya i ba ako penggolaola sa apiya antona onon a di ngka pagayonan kaan so mapiya a sowaan ka na kena a ba kisabap sa tigel aken seka ka sabap sa kabaya a ka.
Masiken a miyabelag reka pasin si Onisimo sa da matey kaan ka matarima peroman a maped ka sa taman sa pakataman
Sii ko miyanga oona a masa na so Allah na omanoman iyan dii imbitiyarai so manga apo tano sii ko mbarambarang a okit a nggolalan ko manga nabi.
Ogaid na sii sangkai a miyanga oori a gawii na inimbitiyarai tano niyan a nggolalan ko Wata iyan. Initoro sekaniyan o Allah a makapekawali ko langon taman na ron miyakanggolalan a kiyaadena o Allah ko alam.
Isisindaw niyan so tihaya o bantogan o Allah na peparangain iyan so tito a katotohani ron. Aawidan iyan so langon taman a nggolalan ko mala i kabatowa a katero iyan. Na oriyan o kiyaadena niyan ko okit a kakepapasa ko manga dosa a nggolalan ko kiyapatay niyan na miyontod sekaniyan ko kawanan o Mala i Gees a Tohan roo sa kasorgaan.
Miyabaloy so Wata a lawan pen ko manga malaikat a datar o kiyabegi rekaniyan o Allah sa ingaran a kababantogan a di so manga ngaran o manga malaikat.
Ka da den teroa o Allah ko apiya antawaa ko manga malaikat a Seka i Wata aken imanto a gawiii na miyabaloy ako a Ama a ka. Aya pen o ba niyan teroa ko isa kiran bo a Kebaloy ako a Ama iyan na kebaloy sekaniyan a wata aken.
Na sii peman ko kinitoronen o Allah sa doniya ko Wata iyan a onaan o langon a kaaden na pitero iyan a So langon a malaikat o Allah na paliyogat a somimba rekaniyan.
Makapantag ko manga malaikat na pitero o Allah a Pembalowin iyan so manga malaikat iyan a lagid o ndo ago so manga talasogoay niyan a lagid o manga kadeg a apoy.
Ogaid na makapantag ko Wata na pitero o Allah a So kapendato o ka hey Tohan na ketatap sa taman sa pakataman na so kaontol i di ngka dii indato ko ndatoan ka.
Pekebabayaan ka so kaontol na ipekegowad ka so marata sabap sii na so Allah a Tohan ka na inododan ka niyan sa lana a kapekebabaya a lawan pen ko manga ped ka.
Tig iyan pen a Sii sa pagampaganay hey Kadnan na inibetad ka so onayan o doniya na so lima ngka i mimbaal sa manga langit.
Penga dadadas siran langon ogaid na ketatap ka palaya siran penga roronot a lagid o manga nditaren.
Pelolonen ka siran a lagid o malong na kesambian siran a lagid o bangkala. Ogaid na di ka den kealin ago di den kepos so omor ka.
Da den teroa o Allah ko apiya antawaa ko manga malaikat a Ontod ka sii sa kawanan aken taman sa ibetad aken so manga ridoay ngka a dapoay o manga ai ngka.
Kagiya ka maoto na disomala a tagoon tano piyapiya sa ginawa tano so miyanga aneg tano kaan tano ron di kebelag.
So katero a inibegay a nggolalan ko manga malaikat na kiyapemataanan a tito a benar na oman i isa a miyakasogok on ago da on paratiyaya na miyadaneg ko patot a indaneg on.
Kagiya benar oto na andamanaya i kakelidasi tano ko kandanega rektano o indadarainon tano so mala i kipantag a kakesabet? So den so Kadnan i miyaona a miyakalangkap sangkai a kakesabet na so langon a miyakaneg rekaniyan na pimataanan iran rektano a tito ai a benar.
Na pimataanan mambo o Allah so peseksian iran a nggolalan ko manga nanao manga piyakamemesa pimbarambarangan a manga ala i kabatowa a galebek ago manga moodiset a pamemegayan o Soti a Roh a pimbagibagi iyan a nggolalan ko kabaya iyan.
Kena a ba so manga malaikat i piyakandato o Allah ko doniya a pekatalingoma a di ami dii teroon.
Ka aden a bitiyara a Kitab a tig iyan a Antawaa so matag baden manosiya a ba ngka pipikira o di na so wata o manosiya a ba ngka pagiipata?
Biyaloy ngka sekaniyan sa da matey a mababa a di so manga malaikat siyangkadan ka sa bantogan ago pangkatan
Na piyakandato o ka ko langon taman. Sii ko kiyapakandatoa rekaniyan o Allah ko langon taman na da den a ba niyan on da pakipaaren ogaid na imanto na da tano pen mailay a makapepaar sekaniyan ko langon taman.
Ogaid na aya pekeilay tano na si Isa a miyabaloy sa da matey a mababa a di so manga malaikat a sasangkadan sekaniyan imanto sa bantogan ago pangkatan sabap ko kiyarasay niyan ko kapatay. Ka sabap ko limo o Allah na makaokit sekaniyan sa kapatay para ko langon o manga taw.
Maaaden so langon taman a dii makanggolalan ko Allah ago ipapantag rekaniyan na pakapembagianen iyan so madakel a wata iyan ko bantogan iyan. Na kagiya si Isa na aya kiran pegagak ko kakesabet iran na patot ko Allah a kiyatarotopa niyan ki Isa a nggolalan ko kiyarasay niyan.
Na si Isa a aya pesoti ko manga taw ago so siran oto a pesotin iyan na isaisa i Ama. Giyanan i sabap a di ikeya si Isa sa kapembetowi niyan kiran sa manga pagari niyan.
Ka pitero iyan a Pekikilala ko so Ingaran ka ya Allah sii ko manga pagari aken pegidaidaan ko seka sa manga podi sii ko hadapan o kikalilimod.
Pitero iyan pen a Serigan ko so Allah. Na tig iyan pen a Katii ako bo ago so manga wata a inibegay raken o Allah.
Na kagiya giyangkoto a manga wata na palaya manosiya a aden a sapo iran ago rogo na miyabaloy mambo si Isa a lagid iran ka miyakambagian ko kamamanosiyai kiran. Aya sabap iyan na an makapenggolalan ko kapetay niyan na kebinasa niyan so Iblis a aden a kapaar iyan ko kapatay
Kagiya ka maoto manga pagari ko a manga kaom o Allah a piyanawag iyan na pamimikirana niyo si Isa a siyogo o Allah a maporo a imam ko paratiyaya a kekepitan tano.
Petomanen iyan so Allah a aya on tomiyoro sangkai a galebek a datar o kapetomana o Mosa ko sangan iyan ko walay o Allah.
Ogaid na patot ki Isa a lawan pen so bantogan iyan a di so Mosa a datar o taw a miyangon ko walay na lebi pen a mala i bantogan a di so walay.
Oman i walay na aden a mimbalay ron ogaid na so Allah i mimbaal ko langon taman.
So Mosa na kasasarigan a talasogoay ko langon o walay o Allah na so galebek iyan na aya ibarat o manga nganin a peyagen o Allah sa oriyan iyan.
Ogaid na so Al Masih na kasasarigan a Wata a komikibir ko walay o Allah. Na sektano so walay niyan asar a kakapetan tano so sarig tano ago so arap a ipepangandag tano.
Sabap sii na dii teroon o Soti a Roh a O keneg iyo imanto so sowara o Allah
Na di niyo pekategasa so manga poso iyo a lagid o kiyasopaka niyo ko Allah ko kiyatepengi niyo ron sii ko disirto.
Roo ako tipengan ago tiyokawan o manga apo iyo a tig o Allah apiya iran pen kiyabantayan so manga galebek aken sii ko soled o miyakapat polo ragon.
Sabap roo na kiyararangitan aken angkoto a manga taw na miyatero aken a Lalayon pekedadag so manga poso iran na da iran den makilala so manga okitokit aken. Na sii ko kiyararangiti raken na inisepa aken a Di siran den pekasoled ko dedekean ko.
Iktiyari niyo manga magariyari o ba ana isa rekano bo a ba on madadalem so marata a poso a di peratiyaya ago tomiyalikod ko oyagoyag a Tohan.
Ka osiyati niyo baden so oman i isa rekano sa gawii gawii den taman sa di mada so kapaparo niyo imanto kaan da a isa rekano bo a ba masaliba o dosa ago mabaloy a mategas i poso.
Ka mamagepeda tano ko Al Masih asar a sebenaran tano komapet taman sa kaposan so sarig a rek tano sii sa paganay.
Tanodi niyo so tig o Kitab a O keneg iyo imanto so sowara o Allah na di niyo pekategasa so manga poso iyo a datar o kiyasopaka niyo rekaniyan gowani.
Na antawa onon a manga taw i miyakaneg ko sowara o Allah ago somiyopak on? Ba di so langon a taw a pinakodaan o Mosa sa kiyapakaliyo iran sa Misir?
Na antawaa i pekerarangitan o Allah ko soled o miyakapat polo ragon? Ba di so miyamakandosa a miyamatay roo ko disirto?
So kinisepaan o Allah sa di siran den pekasoled ko dedekean iyan na antawaa i di niyan dii teroon? Aya di niyan dii teroon na siran oto a miyamangongkir on.
Na miyailay tano sii a da siran on makasoled ka da siran pamaratiyaya.
Na mitataros den so initopa o Allah makapantag ko kapekasoled ko dedekean iyan. Kagiya ka maoto na malek tano ka o ba baden na aden a isa rekano bo a da makasampay ko kapekasoled iyan on.
Ka mataan den a piyakalangkap rektano so Mapiya a Totol makapantag ko ndekean a datar mambo o pinggolaola sii kiran. Ogaid na da iran kanggonai so manga katero a miyaneg iran ka da iran pamakinega a sarta o paratiyaya iran.
Na sektano bo a miyamaratiyaya i miyakasoled sangkoto a ndekean. Na aya miyaolaola o da pamaratiyaya na datar o pitero o Allah a Sii ko kiyararangiti raken na inisepa aken a di siran den pekasoled ko dedekean ko. Pitero iyan ai apiya pen miyatiyagar angkoto a ndekean ipoon ko kiyaadena ko doniya.
Ka sii ko sabaad ko Kitab na giyai i miyatero makapantag ko ikapito a gawii Dikean o Allah ko ikapito a gawii so langon a galebek iyan.
Ogaid na apiya pen miyatiyagar den so ndekean na pitero iyan so miyaonaan ai a miyaaloy den a Di siran den pekasoled ko dedekean ko.
Na siran oto a miyaona a miyakaneg ko Mapiya a Totol makapantag ko ndekean na da on mamakasoled sabap ko da iran kaparatiyaya.
Sabap roo na tomiyaalik pen so Allah sa isa a gawii a bebetowan sa Imanto a gawii. Pitero iyan so makapantag on a nggolalan ko Daod kagiya den a matey ko oriyan o da iran kaparatiyaya ka aya pitero iyan na so misosorat ko Kitab a miyaaloy den a Imanto na o keneg iyo so sowara o Allah na di niyo pekategasa so manga poso iyo.
O miyapakasoled siran o Yosowa ko dedekean o Allah na di den pagalowin o Allah so ped a gawii kagiya maipos oto.
Ogaid na sabap sa inaloy niyan ai na aden den a kapekadeke o manga pagtaw o Allah a lagid o kiyapakadeke o Allah sii ko ikapito a gawii.
Ka so taw a pekasoled ko dedekean o Allah na kedekean iyan so manga galebek iyan a lagid o kiyadekei o Allah ko galebelek iyan.
Kagiya ka maoto na managontaman tano sa kapakasoled tano sangkoto a ndekean kaan da a isa rektano a ba maroseng sabap ko kaperawata niyan ko katataongkir o manga Israil.
So katero o Allah na oyagoyag ago pekagaga ago magarang a di so apiya antonaa pedang a dowa i garangan. Magoteng ai taman ko kambebelagan o iman ago niyawa taman ko manga soosooran ago so otek o tolan. Mapengokom iyan so manga lalag ago manga singanin sii ko poso o taw.
Da den a kaaden a ba mapegma ko Allah. So langon taman na kasasawaan ago mapapayag ko kapegilaya on o Allah a aya rektano pekasomariya.
Kagiya ka maoto na sebenaran tano komapet so paratiyaya a kekepiten tano ka aden a lebi a maporo a imam tano a miyakasong taman ko pipeporoan o kasorgaan. Sekaniyan si Isa a so Wata o Allah.
Giyangkai a maporo a imam tano na sasabotan iyan piyapiya so manga kalobayan rektano ka kiyatepengan sekaniyan ko langon a okit a datar tano ogaid na da den makandosa.
Oman i maporo a imam na pinili a poon ko manga taw ago initoro a isasaliyo ko manga taw ko hadapan o Allah kaan iran pekisapaat ko Allah so manga soasoat ago manga korban sabap ko manga dosa iran.
Ikeranon iyan so da a manga peleng iyan ago so pepanga riribat ka malobay sekaniyan mambo a datar iran.
Sabap sii na paliyogat on a kipesepaaten iyan ko manga korban a kena a ba sii bo sabap ko manga dosa o manga taw ka so pen so rek iyan a manga dosa.
Da a taw a ba niyan kekamal sa ginawa niyan angkai a pangkatan a maporo a imam ka disomala a itoro sekaniyan sii o Allah a datar o Aron.
Datar oto mambo a so Al Masih na da niyan kiyamal sa ginawa niyan angkanan a pangkatan a maporo a imam ka so Allah i tomiyoro on a tig iyan a Seka so wata aken imanto a gawii na mimbaloy ako a Ama a ka.
Pitero iyan pen sii ko sabaad ko Kitab a Seka na imam sa taman sa pakataman a datar o Milkisidik sa kaiimami.
Sii ko kiyapaginetaw niyan sa doniya na miyangangarapan ago miyangangampedian si Isa a sarta o matanog a kapepelalis iyan ago kapemangetek o lo iyan sii ko Allah a aya on pekasabet ko kapatay. Na inampon so manga pangni niyan sabap sa mangangalimbabaan sekaniyan a makimbabaya ko Allah.
Na apiya Wata sekaniyan o Allah na miyasowa iyan so kapangongonotan a nggolalan ko manga kiyaromasay niyan.
Na kagiya matarotop sekaniyan na miyabaloy a pekepoonan o da a ikepos iyan a kakesabet o langon a pepangongonotan on.
Na iningaranan sekaniyan o Allah sa maporo a imam a datar o Milkisidik sa kaiimami.
Madakel a mapetero ami makapantag sii ogaid na maregen a pekisabotan rekano ka kagiya tanto kano a malombat ko kapakasabot.
Kagiya miyatey den a kiyaparatiyaya niyo na patot a mimbabaloy kano a manga goro ogaid na kailangan iyo a mapengendao kano pen ko pagampaganay a ndao makapantag ko manga katero o Allah. Mimbabaloy kano a manga taw a aya on bo patot na gatas a di pekakan sa mategas a pangenengken.
Oman i isa a dii pakanggatasen na maitek pen a wata a da niyan den masowa so ndao makapantag ko kaontol.
Kagiya ka maoto na gomanat tano poon ko pagampaganay a ndao makapantag ko Al Masih na tomaros tano ko manga ndao a patot ko manga totoa a taw. Di tano den seromanan metad so onayan a so manga ndao makapantag ko katalikodi ko manga olaola a kiyarong ko kapatay so paratiyaya ko Allah
So manga insarat makapantag ko manga salawat so kipendapeneten ko manga lima so kakeoyag o miyamatay ago so pekatalingoma a kapengokom.
Tomaros tano den! Na o begay so Allah na nggolaolaan tano ai.
Ka so siran oto a kiyasindawan gowani o Allah ago miyamakataam ko pamemegayan a poon sa kasorgaan ago miyamakambagian ko Roh o Allah
Ago miyamakataam ko kapiyaan o katero o Allah ago so manga ala i kabatowa a galebek o pekatalingoma a masa
Na o tomiyalikod siran sangkai a manga nganin na di den kepakay i ba siran on pen mapakasangor sa lagid o paganay ka sii ko ginawa iran na petotoken iran peroman so Wata o Allah ko kros na di ran dii pakakeyakayaan sekaniyan ko kamamasaan o manga taw.
So lopa a pesenepan o ig a lalayon den pegoranan a aya pen pepakato ko manga pamomolan a mala i gona ko dii ron basok na perakmatan o Allah angkoto a lopa.
Ogaid na o pemangetoi a manga sorok ago marata a otan na da a bali niyan na mararani ko kipesintaan on a aya sendadan iyan na ketotong.
Ogaid na apiya pen di ami dii teroon so datar ai manga pekebabayaan ami na matatangked sa ginawa mi a di niyo dii nggolaolaan so manga nganin a lebi pen a mapiya a di giyoto  a so manga nganin a makaoonot ko kapekesabet iyo.
Maontol so Allah na di niyan kelipatan so galebek iyo ago so kapekebabayai niyo ron a piyakiilay niyo ko kiyaogopi niyo ko manga kaom iyan ago so kipeterosen iyo kiran pegogop.
Masisingayo ami a so oman i isa rekano na itataros iyan angkai a kasosomayodi ron taman sa kaposan kaan matoman so manga nganin a pepagarapen iyo.
Ka di ami kabaya o ba kano dii mbokebokel ka rawata niyo baden so siran oto a pekatarima ko initopa o Allah sabap ko paratiyaya iran ago kapanginginsabar.
Isako tomopa so Allah ko Ibrahim na inisepa iyan a itoman iyan so initopa niyan on. Na sabap sa da den a lawan iyan a ipesepa na inisepa iyan a ginawa niyan
A pitero iyan a Matamataan a perakmatan ko seka ago pekadakelen ko a tanto so kebabadan reka.
Giyangkai a Milkisidik na dato sa Salim ago imam ko Lebi a Maporo a Tohan. Kagiya pembaling so Ibrahim a poon sa katidawa a ron iyan miyataban so manga dato na inalaw sekaniyan o Milkisidik na riyakmatan iyan so Ibrahim.
Na inibegay ron o Ibrahim so ikasapolo bagi ko langon a tamok a ndodon.
Da a ama iyan ago da a ina iyan ago da misalsila. Da a poonan o di na kaposan o kaooyagoyag iyan. Lagid sekaniyan o Wata o Allah a imam sa taman sa pakataman.
Ilaya niyo man o ay kala iyan! Apiya so Ibrahim a paapoapoan na inibegay niyan on so ikasapolo bagi ko langon a miyateban niyan ko katidawa.
So kiyabababadan ko Libi a pembabaloy a manga imam na ipapaliyogat kiran o Kitab so kapepamanekata iran ko ikasapolo bagi ko rek o manga taw sa Israil a aya maana niyan na pepamanekatan iran so manga pagari iran apiya pen kiyababadan siran mambo o Ibrahim.
Ogaid na so Milkisidik na kena a ba moriyataw o Libi na riyakmatan iyan so Ibrahim a aya tiyopaan o Allah.
Na di mipendowadowa a so perakmat na lebi pen a mala a di so perakmatan.
So manga imam a pepamanekat sa diyakat na pematay bo ka manga manosiya ogaid na so Milkisidik a miyanekat sa diyakat na piseksian o Kitab a oyagoyag pen.
Mapetero ta a so Libi a pepanekat sa diyakat na migay sa diyakat a nggolalan ko Ibrahim.
Ka apiya da pen mbawataan so Libi isako alaon o Milkisidik so Ibrahim na mapetero ta a madadalem so Libi ko lawas o Ibrahim a apo iyan.
So Kitab a initoron ko manga taw sa Israil na mipepasod ko kaiimam o kiyababadan ko Libi. Na o ketarotop so parangay o manga taw a nggolalan sii na di den kailangan a kapekagemaw o sasoson a imam a lagid o Milkisidik sa kaiimami a kena a ba lagid o Aron.
Na amay ka sembian so kaiimami na di mipendarainon a kakesambii mambo ko Kitab.
So Kadnan tano a di ami sii dii teroon na ped ko salakaw a mbatabataa na da den a maaped sangkai a mbatabataa a ba miyakanggalebek ko kaiimami sii ko aparan.
Marayag den a maaped sekaniyan ko kiyababadan ko Yoda na da maaloy o Mosa ngkoto a mbatabataa ko kiyatero iyan makapantag ko manga imam.
Na miyakarayag pen a tanto so di ami dii teroon sabap ko kiyapakagemaw o sasoson a imam a so imam a datar o Milkisidik.
Da sekaniyan mbaloy a imam sabap ko kokoman a mipepasod ko salsila ko manga taw ka sabap ko kabatowa o kaoyagoyag a da a ikepos iyan.
Ka misosorat ko Kitab a Imam ka sa dayon sa dayon a datar o Milkisidik sa kaiimami.
Sii sangkai a okit na so andang a kokoman na inisili ka da a bager iyan ago da a bali niyan.
Ka so kitab o Mosa na di pekatarotop sa apiya antonaa. Ogaid na kiyasambian ai sa lebi pen a mapiya a arap a kipakarani tano ko Allah.
Na lebi ini a mapiya sabap ko inisepa o Allah. Da sekaniyan den sepa ko kiyabaloy a imam o manga moriyataw o Libi
Aya kasasampornaan ko di ami dii teroon na giyai Aden a maporo a imam tano a datar ai a moontod ko kawanan o korsi o Allah roo sa kasorgaan.
Pepagimam sekaniyan ko Lebi a Soti a Darpa sii ko tito a Barombarong a biyangon o Kadnan a kena a ba manosiya.
Oman i maporo a imam na initoro a pekasapaat sa manga pamemegayan ago manga korban ko Allah na so mambo so Maporo a Imam tano na paliyogat on a aden a kisapaat iyan.
O sisii sekaniyan sa doniya na kena a ba imam ka aden den a manga imam a pesepaat sa manga pamemegayan a ipapaliyogat o Kitab o Mosa.
Ogaid na so kaiimam iran na sii ko pesimbaan a matag baden ibarat ago along angkoto a ndodoo sa kasorgaan. Ka sii ko kiyainsarati o Allah ko Mosa sii ko kapagembaali niyan ko Barombarong na tig iyan a Iktiyar ka sa kapagembaali ngka ko langon taman a lagid o ladiyawan a piyakiilay reka roo ko palaw.
Ogaid na aya benar na kiyabegan den si Isa sa kaiimami a sangan a tanto a makalalawan ko rek o manga imam a manosiya a lagid mambo o kapasadan a sekaniyan i tomiyanor on a lebi a mapiya a di so andang ka kagiya mipepasod den ko lebi a mapiya a manga topa o Allah.
Ka o da a daway o miyaona a kapasadan na di den kailangan so ikadowa a kisambi on.
Ogaid na piyayag o Allah a so miyaona na aden a korang on isako teroon iyan a Ilaya niyo man ka pekatalingoma so manga gawii a tig o Kadnan a magembaal ako sa bago a kapasadan mipantag ko manga taw sa Israil ago so manga taw sa Yoda.
Kena ini a ba datar o kapasadan a inembaalan aken mipantag ko manga apo iran sii ko gawii a kiyapetan ko so manga lima iran sa kapegagaka ko kiran a poon sa inged a Misir. Da iran tomana ngkoto a kapasadan aken na sabap roo na inindarainon aken siran a tig o Kadnan.
Giyai i kapasadan a pagembaalan ko sii ko manga taw sa Israil amay ka pekatalingoma ngkoto a manga gawii a tig o Kadnan ndalemen aken so manga sogoan aken sii ko manga pamikiran iran na isorat aken sii ko manga poso iran. Pembaloy ako a Tohan iran na pembaloy siran a manga pagtaw aken.
Na di den kailangan a ba pangendaowa o oman i isa kiran so siringan iyan aya pen o ba niyan teroa ko pagari niyan a Kilaaa ngka so Kadnan ka palaya siran raken pekakilala ipoon ko lebi kiran a mababa a taw taman ko lebi a mala.
Ka perilaan ko so manga sala iran na di aken den tedeman so manga dosa iran.
So miyaona a kapasadan na aden a manga kokoman on ko kasimba ago aden a darpa on a pesimbaan a pimbaalan a manosiya.
Aden a Barombarong a miyabangon a dowa a rowang on. So isa on na bebetowan sa Soti a Darpa a ron matatago so solo ago so lamisaan a ron mibabatog so paan a isasapaat ko Allah.
Sii ko malilikod o rending na giyoto so ikadowa a rowang a bebetowan sa Lebi a Soti a Darpa.
Ron matatago so aparan a bolawan a petotongan sa doka. Ndodon mambo so Kaban sa Kapasadan a palaya lalapisan sa bolawan. Misosoled sangkoto a Kaban so omoy a bolawan a tatagoan ko roti so tongkas o Aron a miyagombos ago so dowa timan a mapapapan a ator a ron misosorat so manga sogoan a kapasadan.
Sii ko liyawaw o kaban na ndodon so mala i bantogan a piyagtaotaw a manga malaikat a isasayap so manga papak iran ko lekeb o Kaban a ron pekepapas o Allah so manga dosa. Ogaid na di ami keosay piyapiya imanto angkai a manga nganin.
Kagiya matiyagar angkanan a manga nganin na pesoled so manga imam ko paganay a rowang oman gawii ka ipetoman iran so kaiimam iran.
Ogaid na so bo so maporo a imam i pekasoled ko ikadowa a rowang na makaisaisa niyan ai penggolaolaan ko makasaragon. Maawid sekaniyan sa rogo a isepaat iyan ko Allah sabap ko manga dosa niyan ago so dosa o manga taw a di ran katawan i kiyapakandosa iran.
Aya ipepamangendao sii o Soti a Roh na so okit a kapekasoled ko Lebi a Soti a Darpa na da pen mapayag sii ko kapakatitindeg pen angkoto a miyaona a Barombarong.
Langon oto na lagid o bayambayanan a aya ipepamangendao niyan rektano sa masa imanto na giyai So manga pamemegayan ago manga korban a ipesepaat ko Allah na di ran den mapekaliwanag so hatin o taw a pesimba on.
Ka giyangkoto a andang a kepit na aya kapetomana ko manga taritib a matag baden ipapantag ko lawas a ibarat so kakan kainom ago mbarambarang den a kapamangonab. Na minidayon so kapaar angkoto a manga taritib sa taman bo ko kinisambiin on ko bago a kepit.
Ka miyakaoma den so Al Masih a aya maporo a imam ko mapiya a kepit a sisii den imanto. Lebi a mala ago lebi a tarotop so Barombarong a pepagimaman iyan a kena a ba pimbaalan a manosiya ago kena a ba maaped sangkai a miyaaden a doniya.
Miyakasoled sekaniyan ko Lebi a Soti a Darpa sa miyakaisaisa bo na kena a ba so rogo o kambing ago nati a sapi i inawidan iyan roo a isepaat iyan ka so rek iyan a rogo. Na giyanan i kiyaadena niyan ko kakesabet tano sa dayon sa dayon.
So rogo o manga kambing ago mama a sapi ago so ombi o tiyotong a nati a sapi a ipembombor ko manga taw a kiyabatalan na pepakasoti kiran ai kaan pekelompiyo so lawas iran ko kapesimba.
So Kitab o Mosa na matag baden along o manga pipiya a rakmat a pemakatalingoma. Giyangkai a Kitab na kena a ba so tito a manga rakmat. Kagiya ka maoto na di niyan den ketarotop so manga taw a pepakarani ko Allah a nggolalan ko ndatadatar a manga korban a lalayon iran on ipesepaat oman ragon.
O benar a kelompiyowan piyapiya sa dosa so pepamanimba na di den kegedam o hatin iran a aden pen a dosa iran na masiken a benar a kiyagenekan den a kipesepaaten sangkoto a manga korban.
Ogaid na aya benar na giyangkoto a manga korban na pekitadem o manga taw ko manga dosa iran oman ragon.
Ka so rogo o manga mama a sapi ago manga kambing na di den ipekada o manga dosa.
Kagiya ka maoto na sii ko kiyasong o Al Masih sa doniya na pitero iyan ko Allah a Di ka kebaya sa manga korban ago so ped a manga ipesepaat reka ogaid na bigan ako ngka sa lawas.
Da ngka kasoaten so manga ayam a petotongen ko aparan ago so ped a ipesepaat para ko manga dosa.
Na pitero aken a Katii ako bo ya Allah a toman ko kabaya a ka ka giyoto i misosorat ko kitab makapantag raken. 
Paganay ron na pitero iyan a Di ngka kabaya aya pen o ba ka masoat ko manga ayam a petotongen ko aparan o di na so manga korban ago ped a manga sapaat a ipesepaat para ko dosa .
Oriyan oto na pitero iyan a Katii ako bo ya Allah a toman ko kabaya a ka. Inisili o Allah so miyaona a kapasadan kaan iyan mapakambeken so ikadowa.
Ka sabap sa tiyoman i Isa Al Masih so kabaya o Allah na miyasoti tano a nggolalan ko kinisapaaten ko lawas iyan sa miyakaisaisa bo.
Oman i imam a Yahodi na petindeg ko aparan oman gawii a petomanen iyan so kapepanalagad iyan a omanoman iyan ipesepaat so ndatadatar a manga sapaat a di den ipekeda o manga dosa.
Ogaid na so Al Masih na somiyapaat sa isaisa bo a sapaat para ko manga dosa a pakagaga sa taman sa pakataman na go bo ontod ko kawanan o Allah
A ron sekaniyan penayaw imanto taman sa mabaloy so manga ridoay niyan a dapoay o manga ai niyan.
Ka nggolalan sangkoto a isaisa a sapaat na biyaloy niyan a matatarotop sa taman sa pakataman so siran oto a pekesoti.
Na pepamataanan ai rektano mambo o Soti a Roh. Paganay ron na pitero iyan a
Giyai i kapasadan a pagembaalan ko mipantag kiran amay ka maipos angkoto a manga gawii a tig o Kadnan Tegoon aken so manga sogoan aken ko manga poso iran na isorat aken ko manga pamikiran iran.
Na pitero iyan pen a Di aken den tedeman so manga dosa iran ago so manga rarata a galebek iran.
Na amay ka miyapapas ai langon na di den kailangan a kisepaaten ko apiya antona onon para ko dosa.
Kagiya ka maoto manga magariyari na makasasarig tano sa kapakasoled tano ko Lebi a Soti a Darpa a nggolalan ko rogo o Isa.
Likaan iyan rektano so bago ago oyagoyag a ipesoled on a kiokit ko rending a aya niyan lawas.
Na sabap sa aden a maporo a imam tano a komikibir ko Walay o Allah
Na mamakarani tano ko Allah a rakes o iklas a poso ago mabager a kapakatatangked a mipepasod ko paratiyaya. Ka kiyapamesipesikan so manga poso tano kaan da den a marata a ba magegedam o hatin tano ago kiyaonaban so manga lawas tano ko soti a ig.
Panamaran tano komapet sa da a kapekealinalin iyan so sarig a pepemataanan tano a rek tano ka kesarigan so Allah sa kaketomana niyan ko topa niyan.
Na tagoon tano sa ginawa so manga ped tano kaan tano siran kaoyati sa kapekebabayai ko ped ago so kanggolaolaa ko manga pipiya a galebek.
Di tano indarainon so di tano dii katimotimo a datar o pesowaan o ped ka mamagoyata tano baden a ba di labaw ko kapekeilaya niyo sa magaan den pekatalingoma so gawii a kakesoy o Kadnan.
Ka o tibabaa tano so dii kandosa oriyan o kiyatokawi tano ago kiyatarimaa ko tito a benar na da den a ped a misepaat ko Allah a ikeda o manga dosa.
Na aya bo a miyalamba na so piyakalekelek a kapakatatalingomaa ko kapengokom ago so pekerab a apoy a pekaosip ko manga ridoay o Allah.
Apiya antawaa i miyongkir ko Kitab o Mosa na miyabono sa da den a kapedi asar a piseksian o dowa o di na telo a saksi.
So paratiyaya na aya inipemataan ko sasarigan tano ago so kiyapakatangked tano makapantag ko di tano keilay.
So miyanga oona a apo tano na kiyapemataanan o Allah a inikasoat iyan sabap ko paratiyaya iran.
Nggolalan ko paratiyaya na kesabotan tano a miyaaden so alam a nggolalan ko katero o Allah na so pepanga iilay tano na pimbaalan a poon ko di keilay.
Sabap ko paratiyaya i Abil na somiyapaat sekaniyan ko Allah sa lebi pen a mapiya a di so inisapaat i Kain. Sabap ko paratiyaya niyan na miyasoat rekaniyan so Allah na tiyarima o Allah so manga sapaat iyan a aya inipemataan sa maontol si Abil. Na nggolalan ko paratiyaya niyan na aden pen a di niyan dii teroon apiya pen miyatay sekaniyan.
Sabap ko paratiyaya i Inok na minibayaw sekaniyan kaan di pekaokit ko kapatay. Da den matoon ka miyakowa sekaniyan o Allah. Ka tig o Kitab a sa da on pen kibayaon na inikasoat sekaniyan o Allah.
Na da a ba pekasoat ko Allah o da a paratiyaya niyan ka so taw a pepakarani ko Allah na disomala a peparatiyayaan iyan a kapapantagan den so Allah na mbelasan iyan so di ron dii mbabanog.
Sabap ko paratiyaya i Nok na kagiya pakaiktiyaren o Allah mipantag ko kesowasowa a da pen mailay na tiyoman iyan so Allah na mimbaal sa mala a kapal a ron miyasabet ago so pamiliya niyan. Nggolalan sii na miyasala iyan so doniya na miyatarima iyan so kaontol a inibilang a rek iyan sabap ko paratiyaya.
Sabap ko paratiyaya i Ibrahim na tiyoman iyan so kiyatawaga on o Allah sa somong ko inged a initopa o Allah a imbegay ron. Na giyanatan iyan so inged iyan apiya pen di niyan katawan o anda i songowan iyan.
Na nggolalan ko paratiyaya na miyaling sekaniyan ko inged a initopa on a datar o ba on mananangga a mababaling sekaniyan ko manga barombarong. Datar oto mambo si Iskak ago si Yakob a piyamegan o Allah ko datar iyan bo a topa.
Ka pakatatalingomaan o Ibrahim so siti a tatap den so onayan iyan a inantang ago pimbaalan o Allah.
Si mambo si Sara na sabap ko paratiyaya niyan na bigan sa kabatowa sa kiyakeraringa on na mimbawata apiya pen miyakalepas so idad iyan sa kapembawata iyan ka piyaratiyaya niyan a tomanen o Allah so initopa niyan.
Sabap sii na apiya pen datar o ba miyatay den so Ibrahim ka miyalokelokes na miyakapoon sangkai a isa a taw so manga kiyababadan a datar sa kadakel o manga bitoon sa langit ago so kadakel o peted sa kilid a ragat a di den keitong.
Miyamatay angkai langon a manga taw ogaid na sii ko kiyapamatay iran na pepamaratiyaya siran pen apiya da iran matarima so manga initopa o Allah. Ogaid na miyailay iran ai a kawawatanan pen na piyanalamatan iran. Na kinilala iran a ba siran den manga rait ago mananangga sa doniya.
Siran oto a dii tetaro sa datar ai na pepayagen iran a ikakadali iran so tito a inged iran.
Da iran pamikira so inged a inawaan iran ka o pipikira iran na masiken maparo a makakasoy siran on.
Ogaid na aya benar na masisingayo iran so lebi pen a mapiya a inged roo sa kasorgaan. Kagiya ka maoto na di ikeya o Allah a kapembetowi ron sa Tohan iran ka pitiyagaran iyan siran sa siti a mbalingan iran.
Sabap ko paratiyaya o Ibrahim na inirila iyan si Iskak isako tepengan sekaniyan o Allah. Ka so Ibrahim a aya tiyopaan o Allah na miyakatiyagar sa kisepaaten iyan ko botong a wata iyan a soasoat ko Allah
Apiya pen miyatero on o Allah a Sii pekaokit ko Iskak a kakebabad ka a minitopa ko reka.
Peparatiyayaan o Ibrahim a kegaga o Allah a kapagoyaga niyan ki Iskak a poon ko miyamatay. Na mapetero ta a so miyanggolaola na datar o kiyatarimaa niyan ki Iskak a poon ko miyamatay.
Sabap ko paratiyaya i Iskak na initopa niyan ki Yakob ago sii ki Isaw so manga rakmat ko pekatalingoma a manga gawii.
Sabap ko paratiyaya i Yakob na isako magaan matay na riyakmatan iyan so dowa a wata i Yosop. Na sominimba sekaniyan ko Allah a romoroko ko poro o teken iyan.
Sabap ko paratiyaya i Yosop sii ko magaan iyan den kapetay na pitero iyan so makapantag ko kapakaliyo o manga taw sa Israil sa Misir. Na iniinsarat iyan o antonaa i ikidia ko bangkay niyan.
Sabap ko paratiyaya o manga lokes o Mosa na initapok iran sekaniyan ko miyakatelo olan oriyan o kinimbawataan on ka miyailay ran a mataid a wata na da iran kaleken so kasogoka iran ko inisogo o Solotan.
Sabap ko paratiyaya o Mosa isako makala na da magiyog o ba sekaniyan pembetowi sa wata o wata a babay o Radiya Piraon
Ka miyatomo iyan baden a kapekerasay niyan a ped o manga pagtaw o Allah a di so dii kapakandosa a ipekapiya a ginawa sa di bo matey.
Inibilang iyan so kapesodia rekaniyan para ko Al Masih a lebi pen a mala i bali a di so kakawasaan sa Misir ka lalayon iyan mapipikir so balas a ketarima iyan.
Sabap ko paratiyaya o Mosa na miyawa sekaniyan sa Misir a da den a kalek iyan ko rarangit o Solotan. Tiniger iyan so miyasowasowa iyan ka datar o ba niyan pekeilay so Allah a di keilay.
Sabap ko paratiyaya niyan na inisogo iyan so kaselaselaa ko Paska ago so kapamesipesiki sa rogo ko manga pintoan kaan di kebono o Malakalmaot so manga popaw sa lawas a wata a mama o manga taw sa Israil.
Sabap ko paratiyaya o manga taw sa Israil na miyakaripag siran ko Mariga a Ragat a datar o ba sii ko mamara a lopa. Ogaid na kagiya tomepeng sii nggolaola so manga Imisiren na miyanga aled siran.
Sabap ko paratiyaya na miyanga ooteng so manga pangeleban o siti a Yariko oriyan o kapepegalibeta on o manga Israil oman gawii ko soled o pito gawii.
Sabap ko paratiyaya o Rahab a sondal a babay na da sekaniyan mirakes ko kiyabonoa ko manga taongkir sangkoto a siti ka kagiya piyakabolos iyan so manga manoriman a Yahodi sa da a marata a kadiyat iyan.
Antonaa pen i mapetero aken? Da den a oras a ba aken pen panotola so makapantag ki Gidiyon Barak Samson Hipta ago si Daod si Samowil ago so manga nabi.
Nggolalan ko paratiyaya na tiyaban iran so manga ndatoan pinggolaola iran so ontol ago miyatarima iran so initopa o Allah. Piyakakemed iran pen so manga arimaw
Miyapareng iran so pekerab a manga apoy ago miyakalidas siran sa kambonoa kiran a pedang. Manga lolobay siran ogaid na piyamakabager den miyanga babaloy siran a mala i gees ko kapakitidawa na miyapakapalagoy iran so miyakadakedakel a sondaro o manga rait.
Sabap ko paratiyaya na minikasoy ko manga babay so miyamatay a manga lolot iran a nggolalan ko kiyaoyaga kiran peroman. Ogaid na aden a ped a da iran tarimaa so kamaradika ka miyatomo iran a miyatay siran a mararasay kaan maoyag ko lebi pen a mapiya a kaoyagoyag.
So ped na piyagongatongat ago piyamadasan na so pen so ped na piyamatong a manga rantay ago piyangalaboso.
Riyobakan siran a ator piyamotol a gabas ago piyamono a pedang. Miyakanebeneb siran a kindiditar sa kobal a bilibili o di na kambing. Manga miskin siran pesetroon ago dii peranegen.
Di mapapatot so doniya ko kapiya iran. Mindadadadag siran ko mitataog a manga kaden ago manga kapalawan a kibabaling siran ko manga liyang ago manga gireb.
Palaya siran den kiyapemataanan a inikasoat o Allah sabap ko paratiyaya iran ogaid na da iran tarimaa so initopa niyan.
Kagiya ka maoto na sabap sa malilibet tano angkai a miyakadakedakel a taw a dii seksi na isili tano so langon a makababangen rektano ago so dosa a tanto rektano a komakapet na mananamar tano malalagoy ko kakoya a pepegantap ko dii tebanaan a maoonaan tano.
Itenteng tano so manga mata tano ki Isa a ron mipepasod so paratiyaya tano a poon sa paganay taman sa kaposan. Sabap ko kapipiya a ginawa a ketarima iyan na tiniger iyan so kiyatotoka on ko kros. Da niyan tagoa sa ginawa so kayaan on na moontod sekaniyan imanto ko kawanan o korsi o Allah.
Rasama niyo sekaniyan a siyabar iyan angkai a tanto a kiyasopaka on o manga baradosa kaan kano di ndokawi o di na kedai sa arap.
Ka sii ko kapananamari niyo somopak ko dosa na da niyo pen pakatemana a taman sa katogai rekano pen a rogo.
Ba niyo kiyalipatan so pandoan o Allah a pitero iyan rekano a manga wata iyan? Tig iyan a Wata aken di ngka pipikira i ba maito bo i gona so kapepakatanora reka o Kadnan aya pen o ba ka kadai sa arap igira a pembongetan ka niyan
Ka pepakatanoren o Kadnan so oman i pekebabayaan iyan ago pendanegen iyan so oman i tiyarima iyan a wata.
Tigera niyo ai ka giyanan i kapendanega niyan rekano. Ka so ipekidia rekano o Allah na sii sabap sa manga wata kano niyan. Ba aden a wata a di pendanegen o ama iyan?
Na o di kano pendanega o Allah a lagid o langon a manga wata na kena a ba kano tito a manga wata iyan ka manga inikagingay.
So manga ama tano a manosiya na pindadaneg tano iran na piyagadatan tano siran. Na taralebi pen a makimbabaya tano ko Ama o niyawa tano kaan tano maoyagoyag!
Pindadaneg tano o manga ama tano a manosiya sa da bo matey a alongan ko mapipikir iran a patot rektano. Ogaid na pendanegen tano o Allah para ko rek tano a kamapiyaan kaan tano makambagian ko kasosoti niyan.
So langon a daneg na lagid o ba baden ipekerata pasin o ginawa ka kena a ba ipekebabaya. Ogaid na sii sa oriyan na siran oto a piyakatanor a nggolalan sii na pemangonga sa kaontol ago kalilintad.
Kagiya ka maoto na pakabagera niyo so kidodokawan a manga lima niyo ago so manga lolobay a leb iyo!
Pakatitowa niyo so manga lalan a pekelalakawan iyo kaan di kesadir so lepo a manga ai niyo ka pekabager baden.
Panamari niyo so kapakalilintad iyo ago so langon a taw ago so kapaginetaw niyo a soti ka kagiya da den a di masosoti a ba niyan mailay so Kadnan.
Ikitiyari niyo o ba aden a isa rekano a ba talikod ko limo o Allah aya pen o ba sekaniyan misayan sa mapait a bekaw a magto a pekasamok ko ped ago madakel a manga taw a kerambit ko kapait iyan.
Iktiyari niyo pen o ba aden a isa rekano a mabaloy a sebo o di na kadodoniyai a datar o Isaw. Pipesa niyan so kabenar iyan ko kakakai ron a wata sabap bo ko pangenengken a makaisa makan.
Na katawan iyo a sii ko oriyan oto na kagiya pangnin iyan ko ama iyan a imbegay niyan on so rakmat a kak iyan na da on mibegay. Di niyan den kindod so pinggolaola niyan apiya pen miyangangampedian a tanto ko ama iyan a penggoraok pen.
So kiyaraniyan iyo na kena a ba datar o Palaw a Sinay a kiyaraniyan o manga Israil a keaper iran a so palaw a pekerab on so apoy a rakes o kaliboteng kakekenem ago barat
Ago so matanog a kiyaoni o bogiyong ago piyakalekelek a sowara. Na kagiya maneg o manga Israil angkoto a sowara na piyangni iran a da den a ped a katero a ba mapetero kiran
Ka kagiya di iran ketiger mamakineg so inisogo kiran a Apiya so ayam a ndapo ko palaw na disomala a perobakan a ator taman sa matay.
Na kagiya tanto ini a piyakalekelek a pekeilay na pitero o Mosa a Pekelek ako ago tatabaden.
Ogaid na sekano na aya kiyaraniyan iyo na so Palaw a Siyon ago so siti o oyagoyag a Tohan a so kasosorgai a Yarosalim a ndodoo so di bo den pira nggibo a malaikat a malilimod sa kapeselasela iran
A rakes o manga magaagama a so langon a kaka a manga mbawataan o Allah a miyamangisorat so manga ngaran iran roo sa kasorgaan. Miyakarani kano ko Allah a so pangongokom ko langon a taw ago sii ko manga niyawa o manga oontol a taw a miyatarotop den.
Miyakarani kano ki Isa a ron mipepasod so bago a kapasadan ago sii ko inipamesipesik a rogo a di niyan dii teroon so lebi a mapiya a di so dii matero o rogo o Abil.
Iktiyari niyo o ba kano magenda mamakineg ko Allah a di rekano dii tero. So siran oto a minda mamakineg ko mitero kiran sii sa doniya na da siran den makalidas ko daneg na taralebi pen a di tano ron pekalidas o talikodi tano sekaniyan a dii tero sii sa kasorgaan.
So sowara niyan na initabeker sa doniya sa masa oto ogaid na imanto na initopa niyan a Kokogen aken peroman sa makaisa a kena bo a ba giya doniya ka so pen so langit.
So kabasa niyan a peroman sa makaisa na aya maana niyan na so kapengowaa on ko manga nganin a kekokog a giyoto so manga nganin a miyanga aaden kaan so di kekokog na aya bo kelamba.
Kagiya ka maoto na manalamat tano ka pepekatarima tano sa Ndatoan a di den kekaog. Manalamat tano ago mangongonotan tano ko Allah ko okit a ikesoat iyan a rakes o kapagadati ron ago kalek.
Peterosen iyo so di niyo dii kanggiginawai a datar o magariyari.
Di niyo pendarainonen so kasekasakawa ko manga mananangga. Aden a misekasakaw ron a di ran katawan a so bes so manga malaikat i pisekasakaw iran.
Tatademi niyo so kikakalaboson a datar o ba kano iran ped a makakalaboso. Tatademi niyo pen so manga taw a perarasain a datar o ba kano mambo perarasain a ped iran.
Disomala a kapagaadati o langon a taw ko kapangaroma na di pekisebo so dii kakeromai. Ka siran oto a dii keromai a da makawing ago manga dii sesebo na ndanegen o Allah.
Di niyo pekipaaren a kapepaginetaw niyo ko kababaya ko pirak. Tatapiin iyo den so kapapantagan a manga rek iyo ka miyatero den o Allah a Di aken seka den pagawaan aya pen o ba ko talikodi.
Sabap san na mapetero tano sa kapakasasarig a So Kadnan i pegogop raken di ako kelek. antonaa i mapenggolaola raken o manosiya?
Tademi niyo so manga nakoda iyo gowani a miyamangendao rekano ko katero o Allah. Masaki niyo so kiyabolosan o manga olaola iran na rawata niyo so paratiyaya iran.
Si Isa Al Masih na di den kealin ka datar iyan bo gowani ago imanto ago taman sa pakataman.
Di niyo peperowa o ba kano mapakasilay o pimbarambarangan a mibabagowan a manga ndao. Aya mapiya na so limo o Allah na aya ipekabager o manga poso tano a kena a ba so kapetomana ko manga taritib mipantag ko manga pangenengken ka di ini pekaogop ko siran oto a petoman on.
Aden a aparan tano a apiya so manga imam a pepanalagad ko Barombarong o manga Yahodi na da a kabenar iran sa kakekana ko ipesepaat on.
So maporo a imam iran na pegowiten iyan so rogo o manga ayam sii ko Lebi a Soti a Darpa a aya ikepapas o manga dosa ogaid na petotongen so lawas angkoto a manga ayam sii sa liyo o kampo.
Sabap saya na riyasay mambo si Isa ago miyatay sii sa liyo o gimowa o siti kaan iyan masoti so manga taw a nggolalan ko rek iyan a rogo.
Kagiya ka maoto na somong tano rekaniyan roo sa liyo o kampo ago mbagian tano ko kayaan iyan.
Ka da a siti tano sii sa doniya a ba mamboway sa dayon sa dayon ogaid na ipekedali tano baden so siti a pekatalingoma.
Kagiya ka maoto na patot a lalayon tano ipesepaat ko Allah so kapepodiya on a nggolalan ki Isa. Giyanan i onga o manga modol a pepanalamat ko Ingaran iyan.
Di niyo pendarainonen nggolaola so mapiya ago so di niyo dii kapakambagiana ko ped ko manga rek iyo ka so datar ai a manga sapaat na aya ikesoat piyapiya o Allah.
Tomana niyo so manga nakoda iyo ago pakimbabaya kano kiran ka pepagipaten kano iran a datar o manga taw a isomariya on so galebek iran. Tomana niyo siran kaan so kapepanalagad iran para rekano na ikebabaya iran a kena a ba mipemboko ka giyanan na di rekano pekatabang.
Pepangangarapanen kami niyo. Miyatangked sa ginawa mi a maliwanag so hatin ami ka kebayaan ami nggolaola lalayon so ontol.
Na pagakolen ko rekano a pangniya niyo ko Allah a pakakasowin ako niyan rekano san sa di bo ini matey.
So Allah a pekepoonan o kalilintad na inoyag iyan a poon ko miyamatay so Mala a Tomatagikor sa bilibili a so Kadnan tano a Isa. Na pengnin ko a nggolalan ko rogo a ron mipepasod so da a ikepos iyan a kapasadan
A imbegay niyan rekano so langon a kamapiyaan a kailangan iyo ko kapetomana niyo ko kabaya iyan. Na pengnin ko a nggolaolaan iyan sii rekano so ikasosoat iyan a nggolalan ki Isa Al Masih a rek iyan so bantogan sa taman sa pakataman! Amin.
Pagakolen ko rekano manga magariyari a sebari niyo mamakineg angkai a manga pandoan ka mapontok angkai a inisorat aken rekano.
Pekitokawan ko rekano a si Timotiyo a pagari tano na miyakaliyo den sa kalaboso. O makaoma sekaniyan sii sa magaan na pekaonoten aken amay ka song ako rekano san.
Sampain iyo so salam aken ko langon a nakoda iyo ago so langon a manga pagtaw o Allah. Pesalamen kano o manga magariyari a poon sa Italiya.
Alamat sorat ako i Santiyago a oripen o Allah ago so Kadnan a Isa Al Masih makasampay ko sapolo ago dowa a mbatabataa a mipaparak sa mbalabala. Selamen aken sekano!
Manga pagari ko amay ka kesagadan iyo so mbarambarang a itiyoba rekano na bilangen iyo a tanto niyo a ikebabaya
Ka katawan iyo a so kapetepengi ko paratiyaya niyo na ipembaloy niyo a pepekatiger.
Na perowa niyo a midayon o kapepakatiger iyo so galebek iyan kaan kano mabaloy a matatarotop ago maganap i parangay a da a korang on.
Ogaid na o aden a isa rekano a kakokorangan sa ongangen na pangniya niyan ko Allah ka imbegay niyan on. Ka pepamegay sekaniyan ko langon a taw sa da a sangkaan iyan ago da den a kasendit on.
Ogaid na disomala a aden a paratiyaya niyan sii ko di niyan dii kapangni sa da a kandowadowa on. Ka so taw a dii ndowadowa na lagid o manga begel a aloyan alobak sa kalodan ko kapendansali ron o ndo.
So taw a datar ai na di niyan iinama i ba aden a imbegay ron o Kadnan a apiya antona onon
Ka kagiya madodowa a pamikiran iyan a dii selinsalin sii ko langon a di niyan dii nggolaolaan.
So mababa a taw a peparatiyaya na patot a mipengandag iyan so kiniporoon on o Allah.
Ogaid na so kawasa a peparatiyaya na pangandagen iyan so kinibabaan on o Allah ka so kawasa na keda bo a datar o obarobar sa pangomaan.
Ka amay ka somebang so alongan a romanti na kelayon so obarobar na keolog na keda so kapiya niyan i paras. Datar ai mambo so kawasa ka keda sekaniyan bo sii ko kapepanamok iyan.
Rarakmatan so pepekatiger ko kapetepengi ron ka amay ka ikesoat o Allah na terimaan iyan so sangkad a so kaoyagoyag a initopa o Allah ko siran oto a pekebabaya rekaniyan.
Igira a pekegawi so taw sa kanggolaola niyan sa marata na di niyan peteroa i ba so kapekegawia on na poon ko Allah. Ka so Allah na di kegawi na di niyan mambo nggawiin so apiya antawaa.
Ogaid na pekegawi so taw igira a pekebarayat ago peketondog o marata a singayo iyan.
Na amay ka keraringen so singayo iyan na pembawata sa dosa na amay ka makatoa so dosa na pembawata sa kapatay.
Manga pagari ko a pekebabayaan na di niyo peparowa o ba kano panalibaa.
So oman i isa a pamemegayan a mapiya ago da a daway niyan na poon sa kasorgaan a initana rektano a poon ko Allah a aya miyaden ko manga pesindaw roo sa langit. Di sekaniyan den kebaroba aya pen o ba aden a mailay ron a along a pekesalinsalin.
Sii ko kabaya iyan na biyaloy tano niyan a manga wata iyan a nggolalan ko katero iyan a tito a benar kaan tano mabaloy a datar o keona a keragon ko langon a inaden iyan.
Tanodi niyo ai pekebabayaan ko a manga pagari aken patot a so oman i isa na ndilapet mamakineg di penggagaan tero ago di kerarangiti nggagaan.
Ka so rarangit o taw na di ron den makapenggolalan so kaontol a kabaya o Allah.
Kagiya ka maoto na bowangen iyo so oman i isa a maresik a olaola ago so langon a kamarataan a madadalem rekano pen na tarimaa niyo a rakes o kapepangalimbabaan iyo so katero o Allah a piyamola niyan ko manga poso iyo ka aya rekano pekasabet.
Lalayon iyo petomana so katero iyan a kena bo a ba giya kapepamakinega niyo ron ka amay ka giyanan na pepagakalan iyo a ginawa niyo.
Ka so taw a pepamakineg ko katero iyan a sarta a di niyan tomanen na datar o taw a tintengan iyan so tito a mambobontal iyan ko pagalongan
Na oriyan o kiyailaya niyan on na miyawa roo a sarta a kiyalipatan iyan so bontal a paras iyan.
Ogaid na taw a pegamasamasen iyan so matatarotop a Kitab a pekabalokas rektano ago ipeteros iyan ai a di pekalipat ko pepamakinegen iyan ka petomanen iyan baden na perakmatan sekaniyan ko langon a di niyan dii nggolaolaan.
Manga pagari ko na sii ko kapeparatiyayaa niyo ki Isa Al Masih a kababantogan a Kadnan tano na di kano peramiramig.
Ibarat na opama ka aden a mama a somiyoled ko kalilimodan rekano a pipiyapiya ndiditar ago sisising sa bolawan na sarta a somiyoled on mambo so sakataw a miskin a ndiditar sa miyanaberitan
Na o peramigi niyo so ndiditar sa mapiya a teroa niyo ron a Ontod ka sii sangkai a mapiya a darpa na peteroon iyo ko miskin a Tindeg ka san o di na Ontod ka sa salasa ini sa obay a ai aken
Na miyakasela kano ka piyakambidabida iyo so isen iyo a manga taw na miyabaloy kano a manga pangongokom a marata i pamikiran.
Pamakineg kano pekebabayaan ko a manga pagari aken! Piyamili o Allah so manga taw a pipikiren o doniya a manga miskin an mabaloy a mala i paratiyaya a aya iran kakawasaan ago an siran makakewali ko Ndatoan a initopa niyan ko manga pekebabaya on.
Ogaid na di niyo dii sodiin so manga miskin. Ba di so manga kawasa i di rekano dii mangarasi ago petonda rekano ko manga kokoman?
Ba di siran i dii mbabasa sa marata makapantag ko ingaran o Kadnan iyo?
O mataan den a petomanen iyo so maoonaan a sogoan o Kitab a Kababayai ngka so siringan ka a datar a ginawa ngka na mapiya so di niyo dii nggolaolaan.
Ogaid na o peramiramig kano na miyakandosa kano na miyasala kano o Kitab ka miyasogok iyo.
Ka so petoman ko langon o Kitab a liyo ko isaisa a sogoan on a siyogok iyan na aya kasalaan iyan na datar o ba niyan siyogok so langon o Kitab.
Ka so mitero sa Di ka pesina na pitero iyan pen a Di ka pemono. Na apiya o da ka sina na miyasogok ka so Kitab o miyakapamono ka.
Igira a di ka dii tero ago sii ko langon a di niyo dii nggolaolaan na tatanodi niyo a ikokom rekano so Kitab a pekabalokas rekano.
Ka amay ka pengokom so Allah na di niyan ikepedi so taw a da a kapedi iyan ko ped. Ogaid na so aden a kapedi iyan na da a ikelek iyan amay ka kokomen.
Antonaa i gona niyan manga pagari ko o dii teroa o taw a aden a paratiyaya niyan ogaid na da a manga galebek iyan a aya on poriba? Ba rekaniyan pekasabet angkanan a paratiyaya? Mataan a di.
Ibarat o aden a pagari niyo a mama o di na babay a da a nditaren iyan o di na da a kekan iyan
Na o teroa kiran o isa rekano a Pengnin ko a mapipiya a ginawa ngka! Pakayaw ka ago kan ka piyapiya na antonaa i lalaw niyan o di ngka sekaniyan begi ko kailangan iyan?
Datar ai so paratiyaya maatay den ai o da a manga galebek a misasarta on.
Ogaid na aden nda a petero sa So isa a taw na aden a paratiyaya niyan a da on so manga galebek na so pen so ped na aden mambo a manga pipiya a galebek iyan. Aya kisembag aken on na giyai Ba ngka mapekiilay so paratiyaya ngka a da on so galebek? Kena ogaid na pekiilay aken so paratiyaya ko a nggolalan ko manga galebek aken.
Peparatiyayaan ka a isaisa bo a Tohan. Mapiya! Apiya so manga saitan na peparatiyayaan iran ai mambo na penanabaden siran sa kalek.
Seka ki a da a lalag iyan! Ba ka pen kebaya sa poriba a so paratiyaya a di on misasarta so manga galebek na da a lalaw niyan?
So Ibrahim a apo tano na ino sekaniyan bilangen o Allah a maontol? Ba di sabap ko galebek iyan a kinisapaaten iyan ko wata iyan a so Iskak sii ko aparan?
Na keilay ngka a so paratiyaya niyan na oonotan o manga galebek iyan na miyatarotop so paratiyaya niyan a nggolalan ko manga galebek iyan.
Na miyatoman den so pitero o Kitab a Miyaratiyaya so Ibrahim ko Allah na so paratiyaya niyan na inibilang o Allah a aya niyan kaontol na bitowan sekaniyan sa ginawai o Allah.
Sabap san na keilay niyo a imbilang o Allah a maontol so taw sabap ko manga galebek iyan a kena bo a ba sii sabap ko paratiyaya niyan.
Datar ai mambo so miyaolaola o sondal a si Rahab. Inibilang sekaniyan o Allah a maontol sabap ko manga galebek iyan ko kiyapakabolosa niyan ko manga manoriman a siyogo o manga Yahodi ago so kiyaogopi niyan kiran ko kiyapakapalagoy iran sii ko salakaw a lalan.
Di patot i ba so kadakelan rekano na mabaloy a goro manga pagari ko ka katawan iyo a sektano a manga goro na kokomen ko lebi pen a masopiit a kokoman a di so manga ped.
Ka langon tano pekeribat ko madakel a okit iyan. O aden a di keribat ko di niyan dii katero na tarotop sekaniyan i parangay a pekegenggen iyan so intiro a lawas iyan.
Amay ka kakangan tano so ngari o koda na kipaar tano so intiro a lawas iyan kaan pepekaonot apiya anda tano song.
O di na ibarat so manga kapal apiya pen ai manga ala ago pepagawidawidan o mabager a ndo na ipapaar ini o maito a pangolin ago pesong apiya anda pepakaantapa o pangongolin.
Datar ai mambo so dila apiya pen maito ini a ped sa lawas na makapetekabor sa mala. Pamikira niyo man o antonaa i kaito o apoy a kitentem ko maolad a kalasan!
Na so dila na apoy. Giyai na kadodoniyai a kamarataan sii ko manga anggaota o lawas. Pekebatalan iyan so intiro a lawas ago pepakakaraben iyan so langon o kapepaginetaw tano ko apoy a poon den sa kanarakaan.
Pelayamen o manga taw ago miyalayam iran den so langon a pisosonan a manga iila a ayam a rakes o manga papanok manga nipay ago manga seda.
Ogaid na so dila na da a taw a ba on pekapiis. Marata ini a di kegenggen a mapepeno a bisa a pekapatay.
Pegosaren tano ini ko kapepodiya ko Kadnan a Ama tano ago so dii kitewapen ko manga taw a inembaalan a minisayan ko ginawa o Tohan.
So podi ago sinta na peliyo ko isaisa a ngari. Kena ini a ba patot a dii manggolaola manga pagari ko!
Ba kepakay a sii bo pegembowat so mapiya a ig ago so matimos a ig ko isaisa a bowalan?
Ba kepakay manga pagari ko a ba monga so kayo a korma sa manga olibi o di na ba monga so waged a obas sa manga korma? Di mambo kepoonan so ragat sa ig a da a timos on.
O aden rekano a maongangen ago somasabot na patot a pakiilay niyan ai a nggolalan ko mapiya a sowasowai niyan ago manga galebek iyan a oonotan o kapepangalimbabaan a pepekapoon ko ongangen.
Ogaid na o madadalem ko poso iyo so mapait a kasiig ago so kapelalawana na di niyo pengandagen so ongangen iyo ka giyanan i kapepagmaa ko benar.
Giyangkoto a kaongangen na kena a ba poon sa kasorgaan ka kadodoniyai kamamanosiyai ago kaiiblisi.
Ka aya mirarakes ko kasiig ago kapelalawana na so di kapegayonayon ago so langon a pisosonan a marata a galebek.
Ogaid na so ongangen a poon sa kasorgaan na paganay ron na da a saog iyan ago pekebabaya ko kalilintad pepanginsokor makaaayona tanto a makapediin ago mapiya i galebek di peramiramig ago di pemagomanta.
Antonaa i pekesabapan ko di niyo dii katitidawa ago kapepawala? Ba di so manga rarata a kabaya a dii mbobono sii sa ginawa niyo?
Aden a kebayaan iyo a di niyo kekowa na sabap sii na makaiiktiyar kano mamono. Aden a ipekesigi niyo ogaid na di niyo peraoten na ba kano den pepapawala ago petitidawa. Da niyo makowa so singanin iyo ka da niyo pangniya ko Allah.
Na igira a pepamangni kano na di kano kebegan ka kagiya marata so angin iyo ka pepangnin iyo so ikesoat o ginawa niyo.
Sekano a miyamanalikod ko Allah! Ba niyo di katawi a o pengginawain iyo so doniya na peridoon iyo so Allah? Apiya antawaa i minili sa kapakinggiginawai niyan ko doniya na mimbaloy a ridoay o Allah.
Ba niyo pipikira a da a lalaw o pitero o Kitab a Mitataralo a kasiig o niyawa a tiyago rektano o Allah?
Ogaid na so limo a ipembegay niyan na lebi pen a mala i kapaar. Ka pitero o Kitab a Pesopaken o Allah so ipoporo iyan a ginawa niyan ogaid na pembegan iyan sa limo so pepangalimbabaan.
Kagiya ka maoto na pakimbabaya kano ko Allah. Atowi niyo so Iblis ka pelagoyan kano niyan.
Obay kano ko Allah ka magobay sekaniyan rekano mambo. Pamowanaw kano a manga baradosa. Sotiya niyo a manga poso iyo a madodowa i pamikiran!
Rataan iyo sa ginawa niyo so manga dosa niyo ago mbokoon iyo a sarta a goraok kano! Sambii niyo sa kamboko so kapesinga iyo na sambii niyo sa rata a ginawa so kapekebabaya iyo!
Pangalimbabaan kano ko hadapan o Kadnan ka iporo kano niyan.
Di kano pepepaawinga manga magariyari ka apiya antawaa i pepaawing ko pagari niyan o di na kokomen iyan na pepaawingen iyan so Kitab ago pekokomen iyan. Na o kokoma ngka so Kitab na di ngka petomanen so Kitab ka biyaloy ngka baden a ginawa ngka a pekakokom on.
So bo so Allah i pekabegay sa Kitab ago pekakokom. Sekaniyan bo i pekasabet ago pekabinasa. Na antawaa ka a pepaawingen ka so siringan ka?
Pamakineg kano sekano a dii tetaro sa Imanto o di na mapita na song kami sa isa a inged na keden kami roo sa makasaragon ka pendagang kami kaan kami makalaba.
Di niyo katawan o antonaa i kesowasowa iyo mapita ka lagid kano o lekep a pekeilay sa di matey na kedadas bo.
Aya patot a peteroon iyo na giyai O miyog so Allah na keoyagoyag kami na giyai o di na giyanan i penggolaolaan ami.
Ogaid na imanto na di kano dii tekabor ago dii magambog. Na marata so langon a datar ai a dii katekabor.
Hey sekano a manga kawasa goraok kano ago pelendalendag sabap ko manga karomasayan a kitalemba rekano!
So manga kakawasaan iyo na penga reredak na so manga nditaren iyo na pengangan a gaab.
Tengisen so manga bolawan iyo ago pirak na so tangis iyan na pembaloy a peseksi a pekasopak rekano na kelagid ai o apoy a ken iyan so sapo iyo. Ogaid na pepanimo kano pen sa manga kakawasaan sii sangkai a kaposan a manga gawii.
Ilaya niyo man ka so manga sokay a da niyo tarotopa ko kigagalebek sii ko manga lopa iyo na penggoraoken iran a kadosa niyo. Na so dii ipenon o manga peperagon ko pereperan iyo na miyaneg o Kadnan a Lebi a Mamaapaar.
Gayagomaya so kapepaginetaw niyo sii sa doniya na piyanamaran iyo so ikasosoat a ginawa niyo. Piyagolitolitan iyo a ginawa niyo a ititiyagar ko gawii a kasombalia rekano.
Siyala ago piyamono iyo so da a manga sala iyan na da kano iran atowi.
Na panginsabar kano manga magariyari taman sa kapekaoma o Kadnan. Pamimikirana niyo man so taribasok a pepenayaw ko kaperagona ko pereperan a mala i bali a poon ko lopa iyan. Sesabar sekaniyan sii ko kapenayawa niyan ko keona ago keori a kapengoran.
Disomala a sesabar kano mambo. Pakabagera niyo so manga poso iyo ka miyakarani den so kapekaoma o Kadnan.
Di kano pesesagdai manga magariyari ka o ba aya rekano mikokom. So pangongokom na sisii den ko pintoan!
Rawata niyo manga magariyari so ladiyawan o manga nabi a miyangosiyat sii ko ingaran o Kadnan ka miyasabar iran so kiyarasay iran.
Siran oto a miyakatiger na ibibilang tano a kiyarakmatan. Miyaneg iyo so kiyapakatiger o Yob na katawan iyo so inikidia on o Kadnan sii sa kaposan ka masalinggagaw so Kadnan ago makalimoon.
Lawan san pen manga pagari ko na di kano pesepa igira a petopa kano. Di niyo pesepaan so kasorgaan o di na so doniya aya pen so apiya antona onon a ped a ipesepa. Aya bo a teroa niyo na Oway o di na Di kaan kano di kedaneg o Allah.
Ba aden a kareregenan rekano? Na pangangarapan baden ko Allah. Ba aden a pekebabaya? Patot a pagidaida sekaniyan sa kapodi.
Ba aden a pekesakit rekano? Na tawaga niyan so manga pelokelokesen ko Agama kaan iran sekaniyan mipangangarapan ago kaododan iran sa lana sii ko ingaran o Kadnan.
Na giyangkoto a kapangangarapan a sasartaan o paratiyaya na ipekapiya o pekesakit ka pekabageren sekaniyan o Kadnan. Na o miyakandosa sekaniyan na kerilaan den.
Kagiya ka maoto na tetaobata kano ko manga dosa niyo ago pangangarapanen o oman i isa so ped iyan kaan kano mapakapiya. Tanto a pekagaga so kapangangarapan o maontol a taw.
So Iliyas na datar tano bo a manosiya na miyangni sebenar sa di moran na da den oran sii sa lopa ko soled o miyakatelo ragon ago tenga.
Alamat sorat ako i Pidro a siyogo i Isa Al Masih makasampay ko piyamamili o Allah a miyamangiparak a kibabaling a mananangga sii ko manga probinsiya a Ponto Galasiya Kapadosiya Asiya ago giya Bitiniya.
Piyamili kano o Allah a Ama a aya kinitoman o pitekdir iyan sa miyatey den na miyasoti kano o Roh iyan kaan kano makapangongonotan ki Isa Al Masih ago kelompiyowan kano o rogo iyan. Pengnin ko a malalayon rekano so mitataralo a limo ago kalilintad.
Podin tano so Tohan ago Ama o Kadnan tano a Isa Al Masih. Sabap ko mala a kapedi iyan na bigan tano niyan sa bago a kaoyagoyag a nggolalan ko kiyaoyaga ki Isa Al Masih a poon ko miyamatay. Sabap sii na aden a arap tano a da a ikeda iyan
Na pakatatalingomaan tano so mapekewali tano a di keronot da a daway niyan ago di den kedadas a tatagoon para rektano roo sa kasorgaan.
Na nggolalan ko paratiyaya niyo na pepagipaten kano o kabatowa o Allah taman ko kakesabet iyo a matitiyagar den a kapeyaga on sii ko kaposan o manga gawii.
Sabap sii na tanto kano a pekebabaya apiya pen masiken a disomala a pekerata a ginawa niyo sa di bo matey sabap ko pimbarambarangan a ipetepeng rekano.
Aya sabap ai na an matangked a tito so paratiyaya niyo ka apiya so bolawan a matag baden somasagad na petepengan a mapepakaokit ko apoy kaan da a saninsaning iyan. So mambo so paratiyaya niyo a mala i bali a di so bolawan na disomala a tepengan kaan kano mabaloy a mapapatot ko podi bantogan ago pangkatan sii ko gawii a kapeyaga ki Isa Al Masih.
Pekebabayaan iyo sekaniyan apiya pen da niyo mailay na peparatiyayaan iyo sekaniyan apiya pen di niyo pekeilay imanto. Sabap sii na pekebabaya kano sa tanto a mala a kapipiyia a ginawa a kababantogan ago di kebales a katero
Ka kagiya pekekamal iyo so onga o paratiyaya niyo a giya kakesabet o manga niyawa niyo.
So manga nabi a miyangalamat mipantag ko limo a imbegay rekano o Allah na pimbanog iran ago inipangingise so makapantag sangkai a kakesabet.
So Roh o Al Masih a madadalem kiran na pegalamaten iyan so kakerasay o Al Masih ago so kakebantoga on a pekatalondog sii na pepanamaran iran mamad o antonaa i masa ago okit a kakitoman angkai a kesowasowa.
Ogaid na miyapayag sangkoto a manga nabi a so manga nganin a pekealamat iran na kena a ba para ko kamapiyaan iran ka para rekano. Na giyangkai a manga nganin na piyakalangkap rekano den o manga pangongosiyat ko Mapiya a Totol a nggolalan ko kabatowa o Soti a Roh a siyogo a poon sa kasorgaan. Na apiya so manga malaikat na kebayaan iran a katokawi iran piyapiya sangkai a manga nganin.
Kagiya ka maoto na pakaiiktiyara niyo a pamikiran iyo. Paaren iyo a ginawa niyo ago piyapiyai niyo somarig so limo a imbegay rekano amay ka mapayag si Isa Al Masih.
Sabap sa manga wata kano o Allah a pepangongonotan kano ron na di niyo pekipaaren so kapepaginetaw niyo ko andang a manga rarata a kabaya a rek iyo sii ko da niyo pen katokawi ko tito a benar.
Ka sosoti kano baden sii ko langon a di niyo dii nggolaolaan ka soti so Allah a tomiyawag rekano.
Ka misosorat ko Kitab a Sosoti kano baden ka soti ako.
So Allah a aya niyo petelowan a Ama na di peramiramig ko kapekokoma niyan ko oman i isa a ipepasod ko manga galebek iyan. Kagiya ka maoto na kaleken iyo sekaniyan sii ko somasagad a kapepaginetaw niyo ko doniya.
Ka katawan iyo o antonaa i iniaon rekano a inisabet rekano ko da a gona niyan a kapaginetaw niyo a minitenan rekano o manga apo iyo. Katawan iyo a kena ini a ba so nganin a kedaan sa bali a lagid o pirak o di na bolawan
Ka so mala i bali a rogo o Al Masih a lagid sekaniyan o bilibili a da a daway niyan ago daket.
Tinibaba sekaniyan den o Allah sa da pen kaadena ko doniya na piyayag sekaniyan sangkai a pepanga oori a gawii sabap rekano.
Kagiya ka maoto na lebaden iyo so langon a kamarataan a rakes o langon a kapamagakal kapamagomanta kasiig ago kapamaganta.
Datar o manga wata a ikaririga na kadaliin iyo so lombos a gatas a ipapantag ko niyawa niyo kaan sii ko kapeginoma niyo ron na pekala kano taman ko kakesabet iyo.
Ka mataan den a kiyataaman iyo so kapiya o Kadnan.
Pamakarani kano ko Kadnan a so oyagoyag a ator a inisili o manga taw ogaid na pinili o Allah ago ibibiling iyan a mala i bali.
Pamakarani kano ron a datar mambo o oyagoyag a manga ator na pakimbalain iyo a ginawa niyo ko Allah a kaniniyawai a timplo a ron kano makapegimam a masosoti kano a ipesepaat iyo ko Allah so kaniniyawai a manga soasoat a terimaan iyan a nggolalan ki Isa Al Masih.
Ka misosorat ko Kitab a Ilaya niyo ka mbetadan aken a Siyon sa ator a keonayan a so miyapili ago mala i bali a ator na apiya antawaa i peserig on na di den keolaan.
Na sekano a pepamaratiyaya na mala rekano i bali angkai a ator. Ogaid na so makapantag ko da pamaratiyaya na pitero o Kitab a So ator a inisili o manga panday sa walay na miyabaloy a aya kaoonayan ko kaoontodan o walay.
Na tig o sabaad ko Kitab a Sekaniyan so ator a pekisosong on so manga taw ago so lakongan a ikeoteng iran. Na pepamangisosong siran ka di siran peratiyaya ko katero o Allah na giyai i bagian iran.
Ogaid na sekano na aya miyapili a manga pagtaw ago pendatoon a manga imam ago soti a nasiyon. Miyabaloy kano o Allah a rek iyan kaan iyo mapakalangkap so manga pipiya a galebek o Allah a tomiyawag rekano a poon ko maliboteng na inowit kano niyan ko piyakamemesa a sindaw niyan.
Gowani na kena a ba kano manga pagtaw o Allah ogaid na imanto na manga pagtaw kano niyan den. Gowani na da kano niyan kapediin ogaid na inikapedi kano niyan imanto.
Pegakolan ko sekano manga pekebabayaan ko a lagid o manga mananangga ago manga rait sangkai a doniya lidasi niyo so manga rarata a kabaya o kamamanosiyai rekano a lalayon dii makimbono ko iyawa niyo.
Piyapiyai niyo so manga olaola niyo ko kapepaginetaw niyo sii ko manga kena a ba pepamaratiyaya kaan apiya o di kano iran dii senditan sa marata na keilay iran so manga pipiya a galebek iyo ago kebantog iran so Allah ko gawii a kakesoy niyan.
Sabap ko Kadnan na pakimbabaya kano ko oman i kadato o manosiya a so dato a aya maporo a olowan
O di na so manga gobirnador a manga sasanaan iyan sa kandadanega ko siran oto a dii nggolaola sa marata ago so kapodiya ko siran oto a dii nggolaola sa mapiya.
Ka aya kabaya o Allah na nggolalan ko di niyo dii kanggolaolaa ko mapiya na pakareneken iyo so da a lalag iyan a manga lalong.
Paginetaw kano a lagid o manga taw a kababalokasan ogaid na di niyo pegosara so kababalokasi rekano a dalina sa kapenggolaola sa marata ka paginetaw kano baden a datar o manga oripen o Allah.
Pagadati niyo so langon a taw. Kababayai niyo so magariyari a pepamaratiyaya. Kaleken iyo so Allah na pagadati niyo so dato.
Sekano a manga oripen na pakimbabaya kano ko manga kadnan iyo na pagadati niyo piyapiya a kena bo a ba sii ko siran oto a mapiya ago masabar ka so pen so pepenatro.
Ka o tigera niyo so kapakamboko ko di rekano patot a kaperomasay a sabap ko katatanodi niyo ko Allah na ikesoat iyan ai.
Ogaid na ba kano kepodi o tigera niyo so kapemadasi rekano a patot rekano sabap ko kiyanggolaola niyo sa di ontol? Di den! Ogaid na o di kano dii nggolaola sa mapiya a petigeren iyo so karomasayan a pekisabap sii na ikesoat ai o Allah.
Ka tiyawag kano o Allah kaan kano makakokit sa datar ai ka kagiya miyarasay so Al Masih sabap rekano na giyanan i ladiyawan a inibegak iyan rekano kaan iyo marawat.
Da sekaniyan makandosa aya pen o ba niyan matero so kapanaliba.
Sii ko kiyapagongatongata rekaniyan na da sekaniyan saop sa kapagongatongat. Na sii ko kiyarasaya on na da sekaniyan pamagita ka ba niyan den inisarig a ginawa niyan ko Allah a maontol a pangongokom.
Sekaniyan den i miyakaawid sa manga dosa tano ko lawas iyan sii ko kros kaan tano mapokas ko kapaar o kadostaan ago makapaginetaw a manga oontol. Na nggolalan ko manga pali iyan na piyamakapiyaan kano den.
Gowani na datar kano o manga bilibili a pepanga dadadag ogaid na imanto na miyamakakasoy kano ko Tomatagikor ago Pepagipat ko manga niyawa niyo.
Datar oto mambo a sekano a manga babay na pakimbabaya kano ko manga karoma niyo kaan o aden a isa kiran a di peratiyaya ko katero o Allah na mapakateklid siran o parangay niyo apiya o da den a ba kiran miyatero
Ka sii bo sabap ko kapekeilaya iran ko masosoti ago baraamal a sowasowai niyo.
Kena a ba patot a ba so kataid iyo na sii mipepasod ko katatanosa ko lawas iyo a ibarat so mitataralo a kaperobaya ko bok o di na so kisanganen ko manga imbolawanan o di na so kanditar sa manga pipiya a nditaren.
Ka so kataid a aya rekano patot na sii poon ko poso a so da a ikeda iyan a kataid o mangangalimbabaan ago mabetad a parangay a ibibiling o Allah a tanto a mala i bali.
Ka datar ai so dii katenos o baraamal a manga babay gowani a somasarig ko Allah ago petomanen iran so manga karoma iran.
Datar oto si Sara a petoman ki Ibrahim a pembetowan iyan sa kadnan. Na manga wata kano o Sara o di kano dii nggolaola sa mapiya ago di kelek sa apiya antonaa.
Sekano mambo a manga mama na sii ko kitetapiin iyo ko manga karoma niyo na kilalaa niyo a da a bager iran a di sekano na piyapiyai niyo siran ka datar iyo siran a pekatarima ko pamemegayan o Allah a so kaoyagoyag. Nggolaolaa niyo ai kaan da a ba pekabangen ko di niyo dii kapangangarapan.
Aya samporna iyan na pagayonayon kano langon. Pepangalinggagaon iyo so ped iyo nggiginawai kano a lagid o magariyari kekapediay kano ago pangangalimbabaan kano.
Di niyo mbadalen so marata ko marata na di niyo mbadalen so kandadaora ko kandadaora ka badalen iyo baden so rakmat ka tiyawag kano o Allah kaan iyo makewali so rakmat.
Ka tig o Kitab a Apiya antawaa i kebaya mababaya ko kapepaginetaw niyan ago masisingayo iyan so manga gawii a kapipiya ginawa na disomala a di den petero sa marata ago di den pemagakal.
Lidasi niyan so marata na nggolaolaa niyan so mapiya disomala a mbabanogen iyan so kalilintad ago panamaran iyan so karaota niyan sii.
Ka pegilain o Kadnan so manga oontol na lalayon iyan pegamponen so manga pangni iran ogaid na telikodan iyan so dii nggolaola sa marata.
Antawaa i makaperata rekano amay ka kasosomayadan kano sa kanggolaola sa mapiya?
Ogaid na apiya pen o perasaya kano sabap ko di niyo dii kanggolaola sa ontol na rarakmatan kano. Di niyo kaleken so kapepangangaleka rekano o manga taw ago di niyo pegawiden a akal.
Ogaid na baloya niyo so Al Masih a aya bo Kadnan o manga poso iyo na lalayon kano titiyagar sa kasembaga niyo ko apiya antawaa i magise rekano o antonaa i pekesabapan o arap iyo.
Ogaid na nggolaolaa niyo ai a rakes o kaperondarondan ago kapakaaadata. Lalayon iyo pakaliliwanaga so hatin iyo kaan amay ka pembabasaan kano sa marata o siran oto a dii sodi ko mapiya a sowasowai niyo sabap ko kapetomana ngka ko Al Masih na ikeya iran so miyanga tetaro iran.
Ka tomo so kapekerasay niyo sabap ko dii kanggolaola sa mapiya o kabaya ini o Allah a di so kanggolaola sa marata.
Ka so den so Al Masih na miyakaisa matay sabap ko manga dosa a so maontol na miyatay para ko di manga oontol kaan tano niyan maagak ko Allah. Biyono sekaniyan ko kamamanosiyai ron ogaid na inoyag bo ko kaniniyawai ron.
Na sii ko kaniniyawai ron na somiyong seeekaniyan ko manga niyawa a kikakalaboso na piyangosiyatan iyan siran.
Giyanan so manga niyawa a miyamangongkir ko Allah sa miyatey den a gawii sii ko kasesabar iyan a penayaon iyan so dii kambaali o Nok ko mala a kapal. Maito a manga taw a somiyoled ko kapal a walo bo kataw langon na miyasabet siran a nggolalan ko ig.
Giyangkoto a ig na kaiibaratan ko salawat a pepakasabet rekano imanto a kena ini a ba so kaonabi ko boring o lawas ka so kapangniya ko Allah ko maliwanag a hatin. Pepekasabet ai rekano a dii makanggolalan ko kiyaoyag peroman i Isa Al Masih
Kagiya miyarasay so Al Masih sii ko lawas iyan na sanganen iyo mambo so pamikiran a lagid o pamikiran iyan. Ka apiya antawaa i miyarasay sii ko lawas iyan na gominek makipaar ko kapakandosa.
Sabap san na sii ko lamba pen ko omor angkai a taw na di niyan den pagonotan so manga rarata a singayo o kamamanosiyai ron ka so bo so kabaya o Allah.
Kiyatangkaan den a kapesowaa niyo gowani ko kebayaan nggolaola o da a manga katohanan iyan a so kapepangonot sa kambarabowat maasiya manga baya a ginawa kapamereg mitataralo a dii kakeriyala kapaginom sa arak ago so ipekegowad a kapesimbaa ko manga barahala.
Na ipepamemesa angkoto a manga kapir a di kano den kiran pengeped sangkai a masarakanen a kambarabowat maasiya na pepagitowitoon kano iran.
Ogaid na isomariya kiran ai langon ko hadapan o Allah a makatitiyagar den sa kakokoma niyan ko manga bibiyag ago so miyamatay.
Giyanan i sabap a so Mapiya a Totol na inipangosiyat mambo ko siran oto a miyamatay imanto kaan apiya pen inikokom ko manga lawas iran so kapatay a aya bagian o manga manosiya na makambagian so manga niyawa iran ko kaoyagoyag o Allah.
Magaan den so kaposan o langon taman. Kagiya ka maoto na paaren iyo a ginawa niyo na go niyo iiktiyari a pamikiran iyo kaan kano makapangangarapan.
Lebi a mala i kipantag na kababayai o oman i isa so ped iyan sa iklas ko poso iyan ka so kababaya na madakel a manga dosa a pekesapengan iyan.
Pesekasakawa o oman i isa so ped iyan sa da a ba on kapanemotemod.
Disomala a pegosaren o oman i isa so moodiset a inibegay ron o Allah sa kapegogopi niyan ko manga ped a lagid o mapiya a komikibir ko pimbarambarangan a pamemegayan o Allah.
So pepangosiyat na pangosiyaten iyan so manga katero o Allah so pepanalagad na nggolaolaa niyan a rakes o bager a ipembegay ron o Allah kaan kabantogi so Allah sii ko langon taman a nggolalan ki Isa Al Masih. Rek iyan so bantogan ago gees sa taman sa pakataman! Amin.
Manga pekebabayaan ko a manga pagari aken di kano pememesa sii ko manga karomasayan a ipetepeng rekano a lagid o apoy. Di niyo pipikira i ba giyai i sabelek a pekeokitan iyo.
Ka pakapipiyaa niyo baden a ginawa niyo ka di kano dii makambagian ko manga karomasayan o Al Masih kaan kano tanto a mababaya amay ka mapayag so bantogan iyan.
O pepanonongkaa kano sabap ko kapeparatiyayaa niyo ko Al Masih na rarakmatan kano ka aya maana ini na komakaden rekano so kababantogan a Roh a so Roh o Allah.
Disomala a da a isa rekano a marasay sabap ko kapamanekew kasogoka ko kokoman o di na so kakebota ko galebek o ped.
Ogaid na o aden a kerasay rekano sabap sa pepangongonotan sekaniyan ko Al Masih na di niyan ai keyaan ka podiya niyan baden so Allah sabap sangkai a ingaran.
Ka miyakatalingoma den so masa a kapengokom na so manga pagtaw o Allah na aya keonaan komokom. Na o sektano i keona a kokomen na antonaa i keondasan o siran oto a da pamaratiyaya ko Mapiya a Totol a poon ko Allah?
Ka tig o Kitab a O maregen a kakesabet o maontol a taw na antonaa i keondasan o da a katohanan iyan ago so baradosa?
Aden a ipangosiyat aken ko manga pelokelokesen san rekano ko Agama ka pelokelokesen ako mambo a datar iyo. Saksi ako ko kiyarasay o Al Masih ago makapembagian ko bantogan a kepayag den.
Pagakolen ko rekano a tagikora niyo so talon a bilibili a giyoto so manga pagtaw a piyakikibir rekano o Allah. Siyapa niyo siran a kena a ba sabap sa ipapaliyogat rekano ka sabap sa kabaya iyo den so pakipenggalebek rekano o Allah ago kena a ba sabap ko kapengowarta ka sii ko kasosomayodi rekano.
Di niyo pendatodatoi so siran oto a piyakitagikor rekano ka baloya niyo baden a ginawa niyo a mapiya a ladiyawan ko talon.
Na amay ka makimasa si Isa a Pangolo a Tomatagikor na ketarima iyo so sangkad a di den kelas so bantogan iyan.
Sekano mambo a manga kangodaan na pakimbabaya kano ko manga pelokelokesen. Pepangalimbabaan kano langon ago pepamagogopa kano ka pitero o Kitab a Peridoon o Allah so manga takabor ogaid na ipekelimo iyan so dii mangalimbabaan.
Kagiya ka maoto na pakipangalimbabaan kano ko mala a kapaar o Allah kaan kano niyan miporo sii ko patot on a masa.
Pakiawidi niyo rekaniyan so langon a awid a akal iyo ka sisiyapen kano niyan.
Iiktiyar kano ago pageenaw ka so ridoay niyo a so Iblis na pepegenebeneb a lagid o pegengger a arimaw a pepangiloba sa sekaben iyan.
Atowi niyo sekaniyan a mbebeken so paratiyaya niyo ka katawan iyo a so ped iyo a miyamaratiyaya sa dalem a doniya na pepamakaokit ko datar ai a karomasayan.
Na so Allah a pekepoonan o langon a limo a aya rekano tomiyawag sa kapakambagian iyo ko da a ikepos iyan a bantogan iyan sii ko kaiisaisa niyo ago so Al Masih na amay ka marasay kano sa di matey na pepiyapiyaan kano niyan ago mbalowin kano niyan a mabeken mabager ago di kekaog.
Rek iyan so kapaar sa taman sa pakataman! Amin.
Sii ko kinisoraten aken sangkai a mapontok a sorat na inogopan ako i Silbano a ibibilang aken a kasasarigan a pagari tano. Inipangosiyat aken ago pimataanan so tito a limo o Allah sii sangkai a sorat. Na pakababager kano sangkai a limo.
So Agama roo sa Babilon a piyamili o Allah a ped iyo na pesalamen kano iran a lagid mambo i Marko a wata aken.
Alamat sorat ako i Simon Pidro a oripen ago siyogo i Isa Al Masih makasampay ko siran oto a miyakatarima sa paratiyaya a datar sa kala i bali o paratiyaya ami a so paratiyaya a inibegay rektano o Tohan tano ago Pepanabet rektano a si Isa Al Masih sabap ko kaontol iyan.
Pengnin ko a malalayon rekano so mitataralo a limo ago kalilintad a nggolalan ko katawi niyo ko Allah ago si Isa a Kadnan tano.
So kabatowa o Allah na miyakabegay rektano ko langon taman a kailangan tano para ko kambaraamal a kapaginetaw. Inibegay ini rektano a nggolalan ko katawi tano rekaniyan a aya rektano tomiyawag an tano makambagian ko bantogan iyan ago kapiyaan.
Sii sangkai a okit na bigan tano niyan sa piyakamemesa ago mala i bali a manga initopa niyan kaan nggolalan sii na kalidasan iyo so pekabinasa a manga rarata a kabaya sii sa doniya ago makambagian kano ko parangay o Allah.
Sabap sii na panamari niyo piyapiya so kipagomanen iyo ko kapiya sii ko paratiyaya niyo. Sii ko kapiya na pagomanen iyo ron so katao.
Sii ko katao na pagomanen iyo ron so kipapaaren ko ginawa. Sii ko kipapaaren ko ginawa na pagomanen iyo ron so kapakatiger. Sii ko kapakatiger na pagomanen iyo ron so kambaraamal.
Sii ko kambaraamal na pagomanen iyo ron so kanggiginawai. Sii ko kanggiginawai na pagomanen iyo ron so kapekebabayai ko ped.
Ka o madadalem rekano langon angkai a moodiset a pepangosor mambo na kebaloy kano iran a pekagaga ago magonga sa mapiya sii ko katawi niyo ko Kadnan tano a Isa Al Masih.
Ogaid na so taw a da niyan ai makamal na bota a di pekailay sa mawatan na kiyalipatan iyan a kiyarilaan den ko miyanga oona a dosa niyan.
Kagiya ka maoto manga magariyari na panamari niyo a matangked iyo so kiyatawaga ago kiyapilia rekano o Allah. Ka o nggolaolaa niyo ai langon na di kano den pekasilay
Na mbegan kano sa tanto a mapiya a kapekasoled iyo ko da a kaposan iyan a Ndatoan o Kadnan tano ago Pepanabet a si Isa Al Masih.
Sabap sii na piyasad aken sa ginawa ko a lalayon aken rekano pepakitademan angkai a manga pandoan apiya pen katawan iyo den ai ago kekepiten iyo piyapiya so tito a benar a miyatarima iyo.
Pipikiren aken a patot a pepakitademan ko rekano angkai a manga nganin taman sa kasisii aken pen sangkai a lawas aken.
Ka katawan aken a di bo matey na pagendaan aken so lawas aken ka giyanan i piyayag raken o Kadnan tano a Isa Al Masih.
Ogaid na gowani na aden a di tito a manga nabi a lomolook ko manga taw sa Israil na pekagemaw rekano mambo so pepamangendao sa di benar. Pagowiten iran rekano sa masolen so pekabinasa ago di benar a manga ndao na ipepelaw iran so Kadnan a miyakaaon kiran. Sii sangkai a okit na iperaot iran ko ginawa iran so kitekaw a kasiksaan.
Ogaid na apiya pen ai na madakel a merawat ko marata a sowasowai iran na sabap san na mapegitowito so lalan ko tito a benar.
Sii ko kananapso iran na pemirakan kano angkai a manga pepangendao sa di benar a nggolalan ko manga totol a pepangembaalan iran. Miyatey den a pitiyagaran siran sa daneg na magaan den makatalingoma so kasiksaa kiran!
Ka da den maapi o Allah so manga malaikat a miyamakandosa ka inilebad iyan siran ko kanarakaan na ron siran tatagoa ko maliboteng a manga galebo taman ko Gawii a Kapengokom.
Da niyan mambo maapi so andang a doniya ka piyakimbagiyawan iyan so manga rarata a taw ron. Na aya bo a siyabet iyan na so Nok a pepangosiyat ko kaontol ago so pito kataw a manga ped iyan.
Siniksa o Allah so manga siti a Sodom ago Gomorah ko kiyatotonga niyan on taman sa miyagombiyombi. Na biyaloy niyan ai a ibarat o keokitan o manga rarata a taw.
Ogaid na siyabet iyan si Lot a maontol a mama a inikarata a ginawa niyan so karesik o manga rarata a taw.
Ka sii ko kababaling iyan kiran na gawii gawii den na pekesakitan so maontol a poso iyan ko kapekeilaya niyan ago kapekenega ko manga rarata a olaola iran.
Na marayag sii langon a matao somabet so Kadnan ko manga taw a baraamal a poon ko manga ipetiyoba kiran na katawan iyan i kipesenggain iyan ko manga rarata a taw ko kapendanega kiran taman ko Alongan a Kapengokom
A ba di labaw so siran oto a pepamangonot ko pepekasebo a manga rarata a kabaya o kamamanosiyai kiran a mamakasodi siran pen ko kadato. Giyangkai a pepamangendao sa di benar na masarakanen ago manga takabor na di iran ikelek a kapepagitowitoa iran ko manga ala i bantogan.
Ogaid na apiya so manga malaikat a lebi pen a mabager ago mala i kabatowa na di iran selaan angkai a manga ala i bantogan a sarta o kapepagitowito sii ko hadapan o Kadnan.
Ogaid na giyangkai a manga pepangendao na pepagitowitoon iran so manga nganin a di iran seboten. Lagid siran o manga iila a binatang a di matao mamimikiran a inimbawata kaan madakep ago masombali. Na kebinasa siran sii ko kapepaminasaa iran ko ped
Ka imbadal kiran so marata sabap ko marata a di ran dii nggolaolaan. Ipekebabaya iran so di ran dii kakeriyala apiya sii ko kadaondaw. Lagid siran o manga daket a pepekasebo rekano na apiya sii ko di ran rekano dii kapakipagatoang na ipekebabaya iran so kapeselibaa iran ko ped.
Sii ko kapegilaya iran ko manga babay na lalayon siran on gegedian. Di siran den keonseran ko dii kapakandosa. Pepagakalan iran so manga taw a pekesalinsalin so pamikiran iran. So manga poso iran na miyalayam ko kanapso. Inisinta siran o Allah!
Inawaan iran so matito a lalan na miyamakasilay. Kideg iran so lalan a inokitan o Balaam a wata o Bosor a kiyababayaan iyan so pirak a initendan ko galebek iyan a di ontol.
Ogaid na pimbongetan sekaniyan sabap ko sala iyan ka so kimar iyan a di makapetero na mitero a datar o taw na inisapar iyan so kalalalongan a penggolaolaan angkoto a nabi.
Giyangkai a manga taw na lagid o manga bowalan a kiyamaraan ago lagid pen o manga gabon a pekibayomber o mabager a ndo. Inisenggay o Allah so kedarpaan iran a tanto a miyakaliboliboteng.
Di siran dii tekabor a pembabasa sa kalalalongan na penggawiin iran a nggolalan ko manga rarata a kabaya o lawas so siran oto a mararani makapalagoy ko sowasowai o mariribat a manga taw.
Ipetopa iran kiran so kababalokasi kiran apiya pen siran oto a petopa sii na pepangongoripen o pekabinasa a manga olaola iran. Ka so taw na oripen o apiya antonaa i makapapaar rekaniyan.
Siran oto a miyakapalagoy ko kamaresikan sa doniya a nggolalan ko kiyakilalaa iran ko Kadnan tano ago Pepanabet a si Isa Al Masih na oriyan oto na o kelitagi siran on peroman ago kepeges na lebi a marata a kapembetadan iran sii sa kaposan a di isako paganay.
Tomo den a da iran katokawi so lalan ko kaontol a di so kiyatokawi ran on a telikodan iran bo so soti a sogoan a inibegay kiran.
Giyai i ikadowa a sorat aken rekano manga pekebabayaan ko. Sii ko miyaona a sorat aken ago giyangkai a sorat na piyanamaran aken a kapokawa ko ko manga pamikiran iyo a nggolalan ko kapepakitademi ko rekano sangkai a manga nganin.
Kabaya aken a tatademan iyo so miyatero gowani o soti a manga nabi ago so inisogo o Kadnan tano ago Pepanabet a inibegay rekano a nggolalan ko manga siyogo iyan.
Paganay ron na disomala a sabota niyo a sii ko kaposan a manga gawii na pekagemaw so manga taw a mamakasodi a pepamangonot ko manga rarata a kabaya iran. Na pesodiin kano iran
A peteroon iran a Ba kena a initopa i Isa a kesoy? Anda sekaniyan den? Ka inipoon ko kiyapamatay o manga apo tano na da den a ba miyaalin ka lagid bo isako kaadena ko doniya.
Peteroon iran ai ka kagiya pitibaba iran so kiyapakalipati iran on sa sii ko miyanga oona a gawii na miyaaden so langit ago so lopa a nggolalan ko katero o Allah. Miyalimbag so lopa a poon ko ig ago nggolalan ko ig
Na giyangkoto a doniya a kapapantagan den sa masa oto na kiyabinasaan ko kiyalapayi ron o ig.
Ogaid na nggolalan mambo ko katero o Allah na so manga langit ago so lopa a kapapantagan den imanto na ititiyagar ko kambinasaa on o apoy. Tatagoon ai taman ko gawii a kokomen ago kesiksa so manga rarata a taw.
Ogaid na di niyo pekalipati manga pekebabayaan ko a ibibilang o Kadnan so salongan a datar bo o sanggibo ragon ago so sanggibo ragon na datar bo o salongan.
Kena a ba ipesendod o Kadnan so kitomanen iyan ko initopa niyan a aya den mapipikir o ped. Ka sesabaran kano niyan baden ka di niyan kabaya o ba aden a isa bo a ba pekanaraka ka kabaya iyan a so langon a taw na talikodan iran so manga dosa iran.
Na so Gawii o Kadnan na pekatalingoma a lagid o tekew. Sii sangkoto a Gawii na kedadas so manga langit a sarta o matanog a dagedeb. Kerab so langon a manga pamimitoon na pesenaw na kesawaan so doniya ago so langon a ndodon.
Sabap sa mbinasaan ai langon sangkai a okit na antonaa i patot a sowasowai niyo? Patot a maginetaw kano a soti ago pepangongonotan ko Allah
Sii ko kapenayawa niyo ko Gawii o Allah a tanto kano a kasosomayodan ko kapekatalingoma niyan. Giyanan so Gawii a ketotong so manga langit ago pesenaw na so langon a kaaden a ndodon na penga totonag ko tanto niyan a kayaw.
Ogaid na penayaon tano so initopa o Allah a giyanan so bago a manga langit ago lopa a ron pekakaden so kaontol.
Kagiya ka maoto manga pekebabayaan ko na sii ko kapenayawa niyo sangkoto a Gawii na panagontamani niyo a kabaloy niyo a da a saninsaning iyan ago di kedawayan ago makalilintad sii ko hadapan o Allah.
Tanodi niyo a so kapepanginsabar o Kadnan tano na aya kapekeparowa ko kakesabet iyo. Giyai mambo i inisorat rekano i Paolo a pekebabayaan a pagari tano a nggolalan ko ongangen a inibegay ron o Allah.
Giyai i okit a kinisoraten iyan ko langon a sorat iyan igira a pegalowin iyan angkai a manga nganin. Aden a maregen saboten sii ko manga sorat iyan na so da a manga sowa iyan ago so manga malebod matonda na pembibiden iran a maana ini a datar o ipekidia iran ko ped a bagi ko Kitab. Na sabap sii na pegowiten iran a manga ginawa iran ko kabinasaan.
Ogaid na sekano manga pekebabayaan ko na katawan iyo den ai. Sabap san na iiktiyar kano kaan kano di mapakasilay o kariribat o manga taw a pegongkir ko Kitab ago o ba kano maolog a poon ko mabeken a titindegan iyo.
Pekalangkapen ami rekano sii sangkai a sorat so makapantag ko Katero a pepangoyag a kapapantagan den a poon sa poonan. Miyaneg ami ai ago miyailay o manga mata mi kiyamasaan ami ago miyaseko a lima ami.
Sii ko kiyapayaga sangkoto a kaoyagoyag na miyailay ami na pepamataanan ago pepakalangkapen ami rekano angkai a kaoyagoyag a da a kaposan iyan a sisii gowani ko Ama ago miyapayag rekami.
Pepakalangkapen ami rekano so miyailay ami ago miyaneg kaan kano rekami maped ko di ami dii kanggiginawai ago so Ama a rakes o Wata iyan a si Isa Al Masih.
Na ipesorat ami ai kaan matarotop so kapipiya a ginawa tano.
Giyai so katero a miyaneg ami a poon rekaniyan a pepakalangkapen ami rekano So Allah na sindaw na da on so maliboteng.
O teroa tano a di tano dii nggiginawai ago so Allah ogaid na komakaden tano pen ko maliboteng na di tano dii mamokeg na kena a ba tano pepaginetaon so tito a benar.
Ogaid na o komakaden tano ko sindaw a datar o katatago o Allah ko sindaw na makapenggiginawai tano na so rogo i Isa a Wata iyan na ipelompiyo rektano ko langon a manga dosa tano.
O teroa tano a da a kadostaan tano na pepagakalan tano a ginawa tano na da rektano so tito a benar.
O peteobata tano so manga dosa tano na kesarigan tano so Allah sa kaperilai niyan ko manga dosa tano sabap ko kaontol iyan na pelompiyon tano niyan ko langon a kadostaan.
Ipesorat aken rekano ai manga wata aken kaan kano di makapendosa. Ogaid na o aden a miyakandosa na aden a peninindegan rektano a pengadap ko Ama a giyoto si Isa Al Masih a so Maontol.
Sekaniyan den i minikorban sabap ko manga dosa tano kaan mapapas a kena a ba so rek tano bo ka so pen so manga dosa o langon a taw sa dalem a doniya.
O petomana tano so manga sogoan o Allah na ketangked tano a katawan tano sekaniyan.
O aden a petero sa Katawan aken so Allah ogaid na di niyan bo petomanen so manga sogoan iyan na bokeg angkoto a taw a da on so tito a benar.
Ogaid na so petoman ko katero iyan na mataan den a matatarotop so kapekebabayai niyan ko Allah. Na giyai i kaketangkeda tano sa madadalem tano ko Allah
So dii tero sa komakaden sekaniyan sii ko Allah na paliyogat a maginetaw a datar o kiyapaginetaw i Isa.
Manga pekebabayaan ko kena a ba bago a sogoan a ipesorat aken rekano ka andang den a sogoan a sisii rekano den ipoon sa poonan. So andang a sogoan na so katero a miyaneg iyo den.
Ogaid na so ipesorat aken rekano na mataan den a bago a sogoan a tiyoman o Al Masih ago petomanen iyo mambo ka kagiya pekeipos so maliboteng ago lomilindaw so tito a sindaw.
So dii tero sa sisii sekaniyan ko maliwanag a ipekegowad iyan bo so pagari niyan na sisii pen ko maliboteng taman imanto.
Na so pekebabaya ko pagari niyan na komakaden sekaniyan ko maliwanag a da rekaniyan den so ikedosa o pagari niyan.
Pipikira niyo man so tanto a mala a kapekebabayai rektano o Ama! Sabap sii na kiyabetowan tano sa manga wata o Allah na benar oto. Na di tano kekilala o manga taw sa doniya ka kagiya di iran katawan so Allah.
Imanto manga pekebabayaan ko na manga wata tano o Allah na da pen mapayag o antonaa i kebaloyan rektano. Ogaid na katawan tano a amay ka mapayag so Al Masih na kebaloy tano a datar iyan ka keilay tano so tito a ginawa niyan.
Na oman i isa a ndodon angkai a arap sii ko Al Masih na sosotin iyan a ginawa niyan a datar o kasosoti o Al Masih.
Oman i dii ndosa na pesogoken iyan so Kitab ka so kapakandosa na aya kapekesogoka ko Kitab.
Ogaid na katawan iyo a mipeyag so Al Masih kaan iyan mapapas so manga dosa na sekaniyan na da a dosa niyan.
Oman i isa a komakaden sii ko Al Masih na kena a ba dii ndosa ogaid na oman i dii ndosa na da niyan pen mailay sekaniyan aya pen o ba niyan katawi.
Di kano pakipegakal manga wata ko apiya antawaa. So dii nggolaola sa ontol na maontol a datar o Al Masih.
So taw a peteros ndosa na rek ko Iblis ka kagiya dii mbaradosa so Iblis ipoon sa poonan. Na aya kiyapayag o Wata o Allah na sabap sa an iyan mabinasa so manga galebek o Iblis.
Oman i miyabaloy o Allah a wata iyan na kena a ba peteros ndosa ka ndodon den so kaoyagoyag o Allah na di kepakay i ba dii ndosa ka inisabap den o Allah a wata iyan.
So marayag a mbidaan o manga wata o Allah ago so manga wata o Iblis na giyai oman i di penggolaola sa ontol o di na di niyan pekebabayaan so pagari niyan na kena a ba wata o Allah.
So katero a miyaneg iyo ipoon sa poonan na giyai disomala a kababayaan o oman i isa so ped iyan.
Di tano rawaten so olaola o Kain a rek o Iblis ka biyono o Kain so pagari niyan. Na ino niyan bonoa? Sabap sa manga rarata so galebek o Kain na maontol so manga galebek o pagari niyan.
Di kano pepamemesa manga magariyari o pekegowaden kano o doniya.
Aya katawi tano sa miyakatepas tano ko kaoyagoyag a poon ko kapatay na sabap sa pekebabayaan tano so manga pagari tano. Apiya antawaa i di rekaniyan pekebabaya na makakakaden sii ko kapatay.
Apiya antawaa i ipekegowad iyan so pagari niyan na talibono na katawan iyo a da a talibono a ba on madadalem so kaoyagoyag a da a kaposan iyan.
Aya katawi tano sa pekebabayaan tano o Allah na giyai Inirila o Al Masih so kaoyagoyag iyan para rektano. Na patot a iperila tano mambo so kaoyagoyag tano para ko manga pagari tano.
O aden a tatamoken a ba niyan den pegilaya so pagari niyan a kakokorangan sa kaoyagan a da niyan bo kalimoon na andamanaya i kapeteroa niyan on a pekebabayaan iyan so Allah?
Disomala manga wata a tito so kapekebabayai tano ko manga ped a kena bo a ba sii ko katero ka pakiilay tano ai ko manga galebek tano.
Amay ka magiyoto na ketokawan tano a rek tano o tito a benar na mapekasarig tano so poso tano ko hadapan o Allah
Igira a pesenditan tano o poso tano. Ka mala so Allah a di so poso tano na katawan iyan so langon taman.
O di tano pesenditi o poso tano manga pekebabayaan ko na makasasarig tano ko hadapan o Allah
Na apiya antonaa i pengnin tano ron na imbegay niyan rektano ka kagiya petomanen tano so manga sogoan iyan ago di tano dii nggolaolaan so ikasosoat iyan.
Na aya inisogo iyan na giyai paratiyayaan tano so ingaran o Wata iyan a si Isa Al Masih na kababayaan tano so oman i isa rektano ka giyoto i inisogo rektano o Al Masih.
Di niyo mbenara so oman i isa a niyawa manga pekebabayaan ko ka pariksaa niyo baden so manga niyawa o ba mataan a poon ko Allah ka kagiya madakel a di tito a manga nabi a sisii den imanto sa doniya.
Aya kikilala niyo ko Roh o Allah na giyai oman i niyawa a kikilalaan iyan a si Isa Al Masih na somiyong sii ko lawas a manosiya na poon den ko Allah.
Na oman i niyawa a di niyan ai kilalaan makapantag ki Isa na kena a ba poon ko Allah. Giyanan i niyawa o Somosopak ko Al Masih miyaneg iyo a pekatalingoma ini na sisii den imanto sa doniya.
Rek kano o Allah manga wata na tiyaban iyo angkai a di tito a manga nabi ka kagiya lebi pen a mala i kabatowa so Roh a madadalem rekano a di so niyawa a madadalem ko manga taw a rek o doniya.
Kagiya rek siran o doniya na so di ran dii teroon na mipantag ko manga nganin sa doniya na pepamakineg kiran so doniya.
Ogaid na sektano na rek o Allah. So taw a katawan iyan so Allah na pemakinegen tano niyan na so kena a ba rek o Allah na di tano niyan den pemakinegen. Giyanan i kikilala tano ko Roh a pekepoonan o tito a benar ago so niyawa a pekepoonan o ribat.
Manga pekebabayaan ko patot a kababayai o oman i isa so ped iyan ka so gagaw na poon ko Allah. Oman i pekebabaya ko ped iyan na miyabaloy o Allah a wata iyan na katawan iyan so Allah.
Na so taw a di pekebabaya ko ped iyan na di niyan katawan so Allah ka so Allah na gagaw.
Na aya kiyapayag o kapekebabayai rektano o Allah na giyai Initoron iyan sa doniya so botong a Wata iyan kaan tano makatarima sa kaoyagoyag a nggolalan rekaniyan.
Aya tito a kababaya na kena a ba so kiyababayai tano ko Allah ka so kiyababayai niyan rektano ago so kinitoronen iyan ko Wata iyan a mikorban sabap ko manga dosa tano kaan ai mapapas.
Kagiya giyanan i kiyababayai rektano o Allah manga pekebabayaan ko na patot a kababayaan o oman i isa so ped iyan.
Da a taw a ba miyakailay ko Allah ogaid na o kababayai tano ko manga ped tano na madadalem rektano so Allah na miyatarotop so gagaw niyan sii ko manga poso tano.
Miyatangked tano a komakaden tano ko Allah ago komakaden rektano mambo so Allah ka sabap sa bigan tano niyan ko Roh iyan.
Miyailay ami ago peseksian ami a initoron o Ama so Wata iyan a mabaloy a Pepanabet ko doniya.
Apiya antawaa i pepayagen iyan a si Isa na aya Wata o Allah na komakaden rekaniyan so Allah ago komakaden sekaniyan ko Allah.
Na kiyatokawan tano ago piyaratiyaya tano a pekebabayaan tano o Allah. So Allah na gagaw. So taw a tatap on so gagaw na komakaden sekaniyan ko Allah ago komakaden rekaniyan mambo so Allah.
Sabap sii na peketarotop so gagaw sii rektano kaan tano makasasarig sii ko Gawii a Kapengokom ka lagid tano o Al Masih sii sangkai a doniya.
Da a kalek a ba mirarangkap ko gagaw. So tarotop a gagaw na pepekabogaw sa kalek ka aya ipekelek o taw na so daneg. So taw a pekelek na da pen matarotop so gagaw niyan.
Pekebabayaan tano so Allah ka miyaona a kiyababayai niyan rektano.
O aden a petero sa Pekebabayaan ko so Allah ogaid na ipekegowad iyan so pagari niyan na bokeg sekaniyan. Ka so di pekebabaya ko pagari niyan a pekeilay niyan na andamanaya i kakebabayai niyan ko Allah a da niyan mailay?
Oman i peparatiyaya a si Isa na Al Masih na inisabap sekaniyan o Allah a wata iyan. Na oman i pekebabaya ko Ama na pekebabaya mambo ko wata iyan.
Na ketangked tano a pekebabayaan tano so manga wata o Allah o pekebabayaan tano so Allah ago petomanen tano so manga sogoan iyan.
Ka so kapekebabayai tano ko Allah na so kapetomana tano ko manga sogoan iyan. Na kena a ba maregen so kapetomana ko manga sogoan iyan
Ka oman i miyabaloy o Allah a wata iyan na pepegesen iyan so doniya na aya ipepeges on na so paratiyaya tano.
Antawaa i pekapeges ko doniya? Aya bo a pekapeges on na so peparatiyaya sa si Isa na so Wata o Allah.
Si Isa Al Masih i somiyong sii a nggolalan ko ig a inisalawat rekaniyan ago so rogo o kiyapatay niyan a kena bo a ba nggolalan ko ig ka so ig ago so rogo. So den so Roh o Allah i peseksi sa benar ai ka so Roh na aya tito a benar.
Ka aden a telo a peseksi
So Roh so ig ago so rogo na miyagayonayon angkai a telo.
Peterimaan tano so dii kaseksi o manga taw ogaid na so dii kaseksi o Allah na lebi pen a mala i kipantag ka giyai so iniseksi iyan makapantag ko Wata iyan.
Apiya antawaa i peparatiyaya ko Wata o Allah na pimataanan iyan a benar ai sii ko poso iyan. Na apiya antawaa i di peratiyaya ko Allah na lagid o ba niyan pipikira a bokeg so Allah ka kagiya da niyan paratiyayaa so iniseksi o Allah makapantag ko Wata iyan.
Na aya iniseksi iyan na giyai bigan tano o Allah sa kaoyagoyag a da a kaposan iyan na giyangkai a kaoyagoyag na madadalem ko Wata iyan.
So taw a tomiyarima ko Wata na rek iyan angkai a kaoyagoyag na so taw a da tarima ko Wata o Allah na da on angkoto a kaoyagoyag.
Inisorat aken ai sii rekano a pepamaratiyaya ko ingaran o Wata o Allah kaan iyo matangked a aden a kaoyagoyag iyo a da a kaposan iyan.
Na makasasarig tano igira a pepangadap tano ko Allah ka kagiya o aden a pengnin tano ron a makaaayon ko kabaya iyan na pemakinegen tano niyan.
Na kagiya katawan tano a pemakinegen tano niyan na ketangked tano a miyatarima tano den so apiya antonaa i pepangnin tano ron.
O aden a makailay ko pagari niyan a miyakandosa a kena a ba kiyarong ko kapatay so dosa niyan na patot a ipengni niyan ko Allah so pagari niyan ka mbegan o Allah sa kaoyagoyag asar a di kiyarong ko kapatay so dosa niyan. Ogaid na aden a dosa a kiyarong ko kapatay na kena a ba aya ko dii teroa a patot a ipengni niyo ko Allah so makapantag sii.
Langon a di ontol a olaola na dosa ogaid na aden a dosa a kena a ba kiyarong ko kapatay.
Katawan tano a apiya antawaa inisabap o Allah a wata iyan na kena a ba peteros ndosa ka pelindingen sekaniyan o Wata o Allah na di den kapenginsopan o Iblis.
Katawan tano a rek tano o Allah na so dalem a doniya na ipapaar o Iblis.
Katawan tano pen a miyakasong sii so Wata o Allah na bigan tano niyan sa sabot kaan tano katokawi so tito a Tohan. Na maiisaisa tano ago so tito a Tohan ka maiisaisa tano ago so Wata iyan a si Isa Al Masih. Sekaniyan i tito a Tohan a pekepoonan o kaoyagoyag a da a kaposan iyan.
Manga wata na lidasi niyo so di benar a manga tohan.
Alamat sorat ako i Yahiya a pelokelokesen makasampay ko miyapili a babay ago so manga wata iyan a mataan den a pekebabayaan ko ago pekebabayaan mambo o langon o manga tatao ko tito a benar
Sabap ko tito a benar a madadalem rektano ago ketatap den rektano sa taman sa pakataman.
Pengnin ko a so limo gagaw ago kalilintad a poon ko Allah a Ama ago so Wata iyan a si Isa Al Masih na malalayon rektano a pepaginetaw sii ko tito a benar ago so kapekebabayai ko ped.
Tanto ako a miyababaya kagiya mailay aken so ped ko manga wata a ka a pepaginetaw a ipepasod ko tito a benar a datar o inisogo rektano o Ama.
Na pengnin ko reka imanto Bai a kababayai o oman i isa so ped iyan. Kena ini a ba bago a sogoan a ipesorat aken reka ka sisii rektano den ipoon sa poonan.
Na aya maana ngkai a gagaw na so kapepaginetaw tano a petomanen tano so manga sogoan o Allah. Na aya inisogo iyan a miyaneg iyo a poon sa poonan na giyai disomala a so kapepaginetaw niyo na ipepasod ko kapekebabayai ko ped.
Madakel a pepanaliba a sisii den imanto sa doniya a di iran peratiyayaan a somiyong sii si Isa Al Masih ko lawas a manosiya. So datar oto a taw na giyoto so Pepanaliba ago so Somosopak ko Al Masih.
Iiktiyar kano kaan di keilang so miyanggalebek iyo kaan kano makatarima sa matitimbel a balas.
Apiya antawaa i inawaan iyan so ndao o Al Masih a di niyan dii teroon a ba niyan den pelawani na kena a ba on ndodon so Allah. Ogaid na apiya antawaa i kekepiten iyan angkai a ndao na ndodon so Ama ago so Wata.
O aden a pekaoma rekano san a kena a ba niyan dii pamangendao angkai a ndao na di niyo pekabolosa ko walay niyo aya pen o ba niyo salama.
Ka apiya antawaa i selam rekaniyan na pekasakoto ko manga rarata a galebek iyan.
Madakel pen o kowan a peteroon ko rekano ogaid na di aken kabaya i ba aken ai pakaokita sa karatas ago dawat ka iinamen aken a imbentel aken sekano san ago makipembitiyarai ako rekano kaan matarotop a kapipiya a ginawa tano.
Alamat sorat ako i Yahiya a pelokelokesen makasampay ko ginawai aken a si Gayo a mataan a pekebabayaan ko.
Ginawai aken pengnin ko a pekapiya ka i bobolos ko langon taman ago malimegas so lawas ka a datar mambo o kapakapipiya o niyawa ngka.
Tanto aken a inikababaya so kiyapakaoma o ped ko manga magariyari a miyapanotol iran raken a pepaginetaw ka sii ko tito a benar a datar o kiyalayaman ka.
Da den a lawan oto a inikababaya aken a di so kakenega ko ron sa pepaginetaw so manga wata aken sii ko tito a benar.
Tanto ka a kasasanaan pekebabayaan ko ko kapepanalagadi ngka ko manga magariyari apiya pen manga mananangga siran.
Piyanotol iran ko Agama sii so makapantag ko kiyababayai ngka kiran. Na aya mapiya na ogopi ngka siran ko okit a ikesoat o Allah kaan iran mitataros so kapelalakaw iran.
Ka aya antap o kapelalakaw iran na so kapepanalagadi ran ko Al Masih na da a ba iran tiyarima a tabang a poon ko di pemaratiyaya.
Kagiya ka maoto na patot a sekasakaon tano so datar ai a manga taw kaan tano makambagian ko galebek iran para ko tito a benar.
Pisoratan aken so Agama ogaid na si Diyotripis a kebaya a makilala a olowan san na da niyan tagoa sa ginawa so pitero ami.
Kagiya ka maoto na amay ka somong ako san na pagalowin aken so di niyan dii nggolaolaan a ipepamaganta iyan rekami so marata. Ogaid na kena a ba giyanan bo ka di niyan sekaon so magariyari igira a pepakaoma siran na peseparan iyan pen so kebaya kiran pesekasakaw ago pepakaawaan iyan siran ko Agama.
Pekebabayaan ko na di ngka sowaa so marata ka so mapiya. Apiya antawaa i dii nggolaola sa mapiya na rek o Allah na apiya antawaa i dii nggolaola sa marata na da niyan mailay so Allah.
Si Dimitriyo na pepamataanan a mapiya o langon a taw na apiya so tito a benar na mimataan sii. Magayon kami ron mambo na katawan ka a benar so di ami dii teroon.
Madakel pen o kowan a peteroon ko reka ogaid na di aken kabaya i ba ko soraten
Alamat sorat ako i Yodas a oripen i Isa Al Masih ago pagari i Santiyago makasampay ko manga taw a tiyawag o Allah a pekebabayaan siran o Allah a Ama ago sisiyapen i Isa Al Masih.
Pengnin ko a malalayon rekano so mitataralo a kapedi kalilintad ago gagaw.
Manga pekebabayaan ko miyasinganin aken gowani a kapesorati ko rekano makapantag ko kakesabet a palaya tano ron miyakambagian. Ogaid na disomala a pesoratan ko sekano baden kaan aken sekano kaayoki sa kipenindegen iyo ko paratiyaya a miyakaisaisa bo misarig ko manga kaom o Allah.
Ka aden a manga rarata a taw a da a kalek iyan ko Allah a miyangeped siran rekano sa masolen. Binibid iran so ndao makapantag ko limo o Tohan tano kaan iran pekedalini ko di ran dii kasebo na inipelaw iran si Isa Al Masih a aya tano bo Pangolo ago Kadnan. Miyatey den a miyaalamat o Kitab so kandanega kiran.
Aden a kebayaan ko rekano makitadem apiya pen kiyatokawan iyo den na giyai siyabet o Allah so manga pagtaw niyan a Israil sii sa inged a Misir ogaid na oriyan iyan na piyamono iyan so siran oto a da paratiyaya.
Na tademi niyo so manga malaikat a da siran panareg ko kadato a inisana kiran ka inawaan iran baden so inisenggay a kakadenan iran. Na papatongen siran sa da a ikeda iyan a rantay sii ko tanto a makapal a maliboteng a ron siran tatagoa o Allah a ipenayaw ko kakokoma kiran ko Mala a Gawii.
Tademi niyo pen so manga siti a Sodom ago Gomorah ago so melilibeta on a manga inged. So manga kibabaling on na piyalad iran a ginawa iran ko dii kasebo a datar mambo angkai a manga malaikat a piyangonotan iran so manga rarata a kabaya iran. So kiyadanega kiran na ibarat o kasiksaa ko manga naraka sii ko apoy a da den a ikipadeng iyan.
Giyangkoto a manga taw a miyangeped rekano na di mambo dii nggolaola sa datar oto. Aden a manga taginepen iran a pepekaoyat kiran ko kapeseboi ran ko manga lawas iran a di ran dii sodiin so ana kadato iyan ago pepagitowitoon iran so kikababantogan a malaikat.
Ogaid na apiya so olowan o manga malaikat a si Mikail na da nggolaola sa datar oto. Ka sii ko kiyapakandaowai iran ago so Iblis makapantag ko badan o Mosa na da niyan maraw i ba niyan salaa so Iblis a sarta o kapagitowito ka aya bo a pitero iyan na So Kadnan i makapembonget reka!
Ogaid na giyangkoto a manga taw na pepagitowitoon iran so manga nganin a di iran sasaboten na so manga nganin a katawan iran a nggolalan ko gedi a lawas iran a datar mambo o manga ayam a di matao mamimikiran na giyanan i ipekebinasa iran.
Kemorkaan siran! Ka riyawat iran so pinggolaola i Kain na miyakipaar siran ko ribat kaan siran makapangowarta a lagid o pinggolaola i Balaam. Somiyopak siran pen ko kadato a lagid o pinggolaola i Korah na makapembagian siran ko kiyasiksaa rekaniyan.
Lagid siran o manga daket a lomolook rekano sii ko dii kapamagatoang o magaagama. Da a ikeya iran na aya bo a petordon iran na so bo so ginawa iran. Lagid siran o manga gabon a ipembayog o ndo a kena a ba makaaawid sa oran. Lagid siran pen o manga kayo a di pemangonga apiya igira a mosim a ipegonga iran na miyakadowa siran matay ka piyamadot pen.
Lagid siran o manga ala a begel ko ragat a ipendidi iyan so piyakayaya a manga olaola iran. Lagid siran o taridadag a manga bitoon a inisenggay kiran so darpa a tanto a miyakaliboliboteng sa taman sa pakataman.
Si Inok a ikapito apid a kiyababadan ko Adam na miyaalamat iyan so makapantag sangkoto a manga taw a tig iyan a Ilaya niyo man ka pekaoma so Kadnan a oonotan o di bo den pira nggibo a soti a manga malaikat iyan
Misosorat sii so manga nganin a miyapayag o Allah ki Isa Al Masih kaan iyan mapakiilay ko manga oripen iyan so manga keolaola a magaan den makataligoma. Na piyakitokawan ai o Al Masih ko oripen iyan a si Yahiya a nggolalan ko malaikat a siyogo iyan on
Na piseksian i Yahiya so langon a miyailay niyan makapantag ko katero o Allah ago so kiyapemataani ron i Isa Al Masih.
Rarakmatan so pembatiya sangkai a taabir ago rarakmatan so siran oto a pepamakineg on ago tatagoon iran sa ginawa so misosorat on ka magaan den so kakitoman iyan.
Alamat sorat ako i Yahiya makasampay ko pito a Agama sa probinsiya a Asiya. Pengnin ko a matatap rekano so limo ago kalilintad a poon ko Allah a kapapantagan den imanto ago gowani ago aya pekatalingoma ago poon ko pito a niyawa a sii matatago ko hadapan o korsi iyan
Ago poon ki Isa Al Masih a so kasasarigan a saksi a aya onaan o langon a miyaoyag a poon ko miyamatay a aya mambo Pangolo o manga dato sa doniya. Pekebabayaan tano niyan na miyapokas tano niyan ko manga dosa tano a nggolalan ko kiyatoga o rogo iyan
Na biyaloy tano niyan a ndatoan iyan a manga imam a makapenalagad ko Allah a Ama iyan. Rek iyan so bantogan ago kapaar sa taman sa pakataman! Amin.
Ilaya niyo ka pekaoma sekaniyan a oonotan o manga gabon. Keilay sekaniyan o oman i isa a rakes o siran oto a somiyoker on. Pendiyagaw so langon a taw sabap rekaniyan. Mataan den ai! Amin.
Saken so Alpa ago so Omiga a tig o Kadnan a so Lebi a Mamaapaar a Tohan a aya kapapantagan den imanto ago gowani ago aya pekatalingoma.
Saken a si Yahiya a pagari niyo na di aken dii mbagianen a rakes iyo ko manga karomasayan ago so Ndatoan ago so kapakatiger a rek tano sii ko kaiisaisa tano ago so Isa. Initaog ako ko balet a Patmos sabap ko kiyapakalangkapa ko ko katero o Allah ago so kiyaseksii ko ki Isa.
Sii ko Gawii a rek o Kadnan na inipaar ako o Roh na miyaneg aken sii sa likod aken a matanog a sowara a miyaolaleng a datar o bogiyong.
Pitero iyan a Soraten ka ko ribro so keilay ngka na pakawiten ka ko pito a Agama roo sa Ipisos sa Ismirna sa Pirgamo sa Tiyatira sa Sardis sa Piladilpiya ago giya Laodisiya.
Dominingil ako ka pagilain ko o antawaa i di raken dii makimbitiyarai na kagiya domingil ako na miyailay aken so pito timan a palitaan a bolawan.
Sii ko look iran na tomitindeg on so datar o Wata o Manosiya a ndiditar sa kimon a iraraot sa ai niyan na aden a ililikos on a bolawan sa rareb.
So bok iyan na miyakapotipoti a lagid o bombol a bilibili o di na giyaw. So manga mata niyan na lagid o pekerab a apoy.
So manga ai niyan na pesigay a lagid o tombaga a tiyonaw ko tonawa. So sowara niyan na lagid sa kadagedeb o mala a tataya.
Komakapet sekaniyan sa pito a manga bitoon sii sa kawanan a lima niyan na pepakapoon ko ngari iyan so magarang a pedang a dowa i garangan. So paras iyan na pakasirang a datar o alongan igira a maooto.
Kagiya mailay aken sekaniyan na minilampes ako sii ko ai niyan a datar ako o miyatay. Iniseko iyan raken so kawanan a lima niyan a tig iyan a Di ka pekalek! Saken so Monapona ago so Moripori.
Saken so oyagoyag. Miyatay ako ogaid na ilaya ngka man ka oyagoyag ako sa taman sa pakataman! Aden a kapaar aken ko kapatay ago so kaden o miyamatay.
Soraten ka so miyailay ngka a pekeolaola imanto ago so ped a mapenggolaola amay ka maipos ai.
Soraten ka ini a ipekawit ko nakoda o Agama roo sa Ipisos Giyai i pitero o komakapet ko pito a bitoon sa kawanan a lima niyan a pelalakaw sii ko look o pito a palitaan a bolawan.
Katawan aken o antonaa i miyanggolaola ngka ago so kiyapanamari ngka ko galebek ka ago so kiyapakatiger ka. Katawan aken a di ngka kesabar so manga rarata a taw ago tipengan ka so siran oto a pepanaliba sa manga nabi kon na miyapariksa a ka a manga bokeg siran.
Manginginsabar ka ago tiniger ka so kareregeni reka sabap ko ingaran aken na da ka den dokawi.
Ogaid na aden a indaway aken reka a giyai di ako ngka pekebabayaan a datar isako paganay.
Tanodi ngka i kala a kiyapakasilay ngka! Salina ngka so manga olaola ngka ago sowaa ngka so miyanggalebek ka isako paganay. O di ngka selina so manga olaola ngka na song ako reka na kowaan ko so palitaan ka ko katitindegan iyan.
Ogaid na aya kapiya ngka na giyai ipekegowad ka so manga galebek o manga Nikolaitan a datar o kipekegowaden ko ron.
So aden a tangila niyan na pamakinega niyan so dii teroon o Roh ko manga Agama. So pekataban na mbegan ko sa kabenar sa kapakakan iyan ko onga o kayo a pepangoyag a sisii ko sapadan o Allah.
Soraten ka ini a ipekawit ko nakoda o Agama roo sa Ismirna Giyai i pitero o aya den monapona ago moripori a miyatay ago miyaoyag bo peroman.
Katawan aken so manga karomasayan ka ago so kamimiskini reka ogaid na aya mataan na kawasa ka! Katawan aken pen a di reka dii kapagitowitoa o manga taw a dii mamagomanta sa manga Yahodi siran ogaid na kena ka manga sakop siran bes o Iblis.
Di ngka keleken so manga karomasayan a magaan den a keokitan ka. Pekikalaboso o Iblis so ped rekano kaan kano ron katepengi na setroon kano ko makasapolo gawii. Na paparatiyaya ka den sa taman sa kapatay ka imbegay aken reka so sangkad a so kaoyagoyag.
So aden a tangila niyan na pamakinega niyan i dii teroon o Roh ko manga Agama. So pekataban na di kapekasakitan o ikadowa a kapatay.
Soraten ka ini a ipekawit ko nakoda o Agama roo sa Pirgamo Giyai i pitero o komakapet ko magarang a pedang a dowa i garangan.
Katawan aken a sii ka babaling ko kaden a katatagoan ko korsi o Iblis. Apiya oto na kakapetan ka pen so Ingaran aken na da ngka awai so paratiyaya ngka raken apiya sii ko manga gawii a kiyabonoa ki Antipas a kasasarigan a saksi aken a biyono san ko inged iyo a ron mababaling so Iblis.
Ogaid na aden a da bo makapira a indaway aken reka. Aden a ped rekano a petoman ko ndao i Balaam. Inipangendao niyan ki Balak o andamanaya i kapakandosaa niyan ko manga taw sa Israil a nggolalan ko kakana iran ko pangenengken a inisapaat ko manga barahala ago so kiyasebo iran.
Na sesan reka mambo so ped a petoman ko ndao o manga Nikolaitan.
Na talikodi ngka so manga dosa ngka! Ka o di na song ako reka san sa magaan na makipetidawa ako sangkanan a manga taw a pagosaren aken so pedang a pepakapoon ko ngari aken.
So aden a tangila niyan na pamakinega niyan so dii teroon o Roh ko manga Agama. So pekataban na imbegay aken rekaniyan so ped ko misosolen a roti na mbegan aken pen sa mapoti a ator a ron misosorat so bago a ngaran a da a matao ron a rowar ko pekakowa on.
Soraten ka ini a ipekawit ko nakoda o Agama roo sa Tiyatira Giyai i pitero o Wata o Allah a aden a mata niyan a lagid o pekerab a apoy na so ai niyan na pesigay a lagid o piyakatenang a tombaga.
Katawan aken so manga galebek ka so kapekebabayai ngka ko ped so paratiyaya ngka so kapepanalagad ka ago so kapepanginsabar ka. Katawan aken pen a mala so di ngka dii nggolaolaan imanto a di isako mona.
Ogaid na aden a indaway aken reka. Giyangkanan a babay a si Yisabil a dii magomanta sa nabi sekaniyan na peperon ka so kapepangendaowa niyan ko manga oripen aken na pegagaken iyan siran sa kapakasebo iran ago kapakakan ko pangenengken a inisapaat ko manga barahala.
Soraten ka ini a ipekawit ko nakoda o Agama roo sa Sardis Giyai i pitero o komakapet ko pito a Roh o Allah ago so pito a manga bitoon. Katawan aken so manga galebek ka. Mapipikir o kalangolangon a oyagoyag ka apiya pen o maatay ka.
Pagnaw ka! Pakabagera ngka so miyalamba a sisii reka a magaan den matay ka miyailay aken a da matarotop so manga galebek ka ko kapegilaya on o Tohan ko.
Kagiya ka maoto na tademi ngka so manga ndao a miyaneg ka ago miyatarima a ka. Tomana ngka ini na talikodi ngka so manga dosa ngka. O di ka pegnaw na song ako reka a datar o tekew na di ngka ketokawan so oras a kapekaoma ko.
Ogaid na aden pen a pipira kataw a ped ka san sa Sardis a da iran pakiboringi so manga nditaren iran na melalakaw siran a ped aken a ndiditar sa mapoti ka mapapatot siran sa kapenggolaola iran sii.
So pekataban na penditaran sa mapoti na di aken ponasen so ngaran iyan ko ribro a kasosoratan ko aden a manga kaoyagoyag iyan. Na peyagen ko a kaom aken sekaniyan sii ko hadapan o Ama aken ago so manga malaikat iyan.
So aden a tangila niyan na pamakinega niyan so dii teroon o Roh o Allah ko manga Agama.
Soraten ka ini a ipekawit ko nakoda o Agama roo sa Piladilpiya Giyai i pitero o soti ago so benar a aya komakapet ko gonsi o Daod. Saden sa kelekaan iyan na da a pekalekeb on na saden sa kelekeban iyan na da a pekaleka on.
Katawan aken so manga galebek ka. Ilaya ngka man ka miyakaleka ako den sa pintoan sii ko hadapan ka a da den a ba on pekalekeb Katawan ko a apiya pen maito a bager ka na tiyoman ka so katero aken ago da ngka pelaon so ingaran aken.
Na giyangkoto a manga sakop o Iblis a dii mamagomanta sa manga Yahodi siran ogaid na baden manga bokeg na pekadarpaan ko siran reka ago pekasodiyoden ko siran ko hadapan o ai ngka na ketokawan iran a pekebabayaan ko seka.
Sabap sa tiyoman ka so inisogo aken a pesebar ka na pelindingen ko seka ko oras a tiyoba a pekatalingoma ko dalem a doniya a itepeng ko manga taw a kibabaling on.
Pekaoma ako sa magaan. Kakapeti ngka so sisii reka kaan da a ba pekaagaw ko sangkad a imbalas reka.
So pekataban na mbalowin aken a polaos ko Timplo o Tohan aken na di sekaniyan den meliyo peroman. Isorat aken rekaniyan so Ingaran o Tohan aken ago so ngaran o siti o Tohan aken a so bago a Yarosalim a pekapanog a poon sa kasorgaan a poon ko Tohan ko. Na isorat aken on pen so bago a ingaran aken.
So aden a tangila niyan na pamakinega niyan so dii teroon o Roh ko manga Agama.
Soraten ka ini a ipekawit ko nakoda o Agama roo sa Laodisiya Giyai i pitero o Amin a so kasasarigan ago benar a saksi ago so poonan o langon a inaden o Allah.
Katawan aken so manga galebek ka. Katawan aken a kena a ba ka matenggaw na kena a ba ka mayaw. Kabaya aken a matenggaw ka o di na baden mayaw!
Ogaid na sabap sa malokeloke ka a kena a ba mayaw o di na matenggaw na pagotaan ko seka!
Di ngka dii teroon a Kawasa ako. Miyakatamok ako na da den a makokorang raken ogaid na di ngka katawan a kareregenan ka dowandowaan miskin mabobota ago matatalandiyang.
Sabap san na pagosiyatan ko seka sa pamasa ka raken sa lombos a bolawan kaan ka kewasa. Pamasa ka pen sa mapoti a manga nditaren a isolot ko lawas ka kaan kasapengi so piyakayaya a katatalandiyang iyan. Na pamasa ka raken pen sa bolong a ipagibong sa mata ngka kaan ka makailay.
Siran oto a pekebabayaan ko na pepakatanoren aken ago pendanegen. Kagiya ka maoto na kasigin ka a kapegalina ngka ko manga oloala ngka.
Ilaya ngka man ka tomitindeg ako ko pintoan a pepanonotok. O aden a makaneg ko sowara ko ago lekaan iyan so pintoan na mbolos ako ron ka magatoang ako a ped iyan na makipegatoang sekaniyan raken mambo.
So pekataban na pekaontoden aken a ped aken ko korsi aken a datar mambo o kiyapakataban aken a miyakaontod ako a ped o Ama aken ko korsi iyan.
Kagiya maipos oto na miyakailay ako sa pintoan a kalelekaan roo sa kasorgaan. So sowara a miyaneg aken gowani a di raken dii makimbitiyarai a miolaleng a datar o bogiyong na pitero iyan a Panik ka sii ka pekiilay aken reka so kesowasowa amay ka maipos ai
Sagogona na inipaar ako o Roh na miyailay aken roo sa kasorgaan so isa a korsi a aden a moontod on.
Sominimag so paras o moontod on a lagid o manga montiya a yaspir ago sardiyos na sii ko melilibeta ko korsi na aden a tihaya ron a datar sa warna o montiya a ismiralda.
Lilibeten ai o dowa polo ago pat a ped a korsi a oontodan o dowa polo ago pat a pelokelokesen a kindiditar sa mapoti ago kisasangkad sa bolawan.
Poon ko korsi na pepamangiteras on so manga kilat a sasartaan o domadagedeb a parti a dalendag na aden a pito timan a kikatetenteman on a solo a pekadeg ko hadapan o korsi a giyoto so pito a Roh o Allah.
Sii ko danga o korsi na aden a datar on o ragat a kapegalongan a lagid sa kalingaw o kristal. Sii ko oman i sabala ko korsi na aden a makalilibet on a pat timan a oyagoyag a kaaden a malalangkap a manga mata so sangoran iran ago giya likod iran.
So paganay a oyagoyag a kaaden na peparas sa arimaw so ikadowa na peparas sa nati a sapi so ikatelo na aya paras iyan na lagid o manosiya na so ikapat na peparas sa agila a dii melayolayog.
Oman i isa ko pat a oyagoyag a kaaden na nem timan a papak iyan a lalangkapen a manga mata sa poro ago sa baba. Gagawii daondaw na da a rintas o di ran dii kateroa sa Soti soti soti so Kadnan a Lebi a Mamaapaar a Tohan a aya kapapantagan den gowani ago imanto ago aya pekatalingoma.
Na oman peladen angkoto a pat a kaaden so bantogan pangkatan ago kapanalamat ko moontod ko korsi a oyagoyag sa taman sa pakataman
Na pesodiyod on so dowa polo ago pat a pelokelokesen ko hadapan o moontod ko korsi na pesimbaan iran sekaniyan a oyagoyag sa dayon sa dayon. Na ipegitog iran so manga sangkad iran ko hadapan o korsi a tig iran a
Samaoto na miyakailay ako sa lololonen a pematiyaan sii sa kawanan a lima o moontod ko korsi a sosoratan ai sa soled ago sii sa liyo a sisiliyowan sa pito a siliyo.
Miyailay aken pen so isa a mala i gees a malaikat a pitero iyan sa matanog a Antawaa i mapapatot sa kapokasa niyan ko manga siliyo ai ago so kabekara niyan sangkai a liyolon a pematiyaan?
Ogaid na roo sa kasorgaan ago sii sa doniya ago sa didalem o doniya na da den a ba pekabekar ko ribro o di na ba pekailay ko soled iyan.
Na tanto ako a somigad ka kagiya da den a ba miyatoon a mapapatot sa kabekara niyan ko pematiyaan o di na so kailaya niyan ko soled iyan.
Pitero raken o isa ko pelokelokesen a Di ka pesegad! Ilaya ngka man ka miyakataban so Arimaw ko mbatabataa a Yoda a so kababantogan a moriyataw o Daod na kepokas iyan so pito a manga siliyo ago kebekar iyan so liyolon a pematiyaan.
Mandiyadi na miyailay aken so isa a Nati a Bilibili a tomitindeg ko pageletan o korsi ago so pat a oyagoyag a manga kaaden. Lilibeten sekaniyan o manga pelokelokesen na aya kapegilaya rekaniyan na datar o ba miyasombali den. Aden a pito a manga panga niyan ago pito a manga mata. Giyoto so pito a Roh o Allah a piyakapagenebeneb sa dalem a doniya.
Inobay o Nati a Bilibili so moontod ko korsi na kinowa niyan so liyolon a pematiyaan a poon sa kawanan a lima niyan.
Kagiya makowa niyan ai na so pat a oyagoyag a manga kaaden ago so dowa polo ago pat a manga pelokelokesen na miyamanodiyod ko hadapan o Nati a Bilibili. So oman i isa kiran na aden a awid iyan a kotiyapi iyan ago ladiya a bolawan a mapepeno a doka. Giyoto so manga pangararapan o manga kaom o Allah.
Dominidaw siran sa bago a kadidaw a tig iran a Mapapatot ka sa kakowaa ngka ko lololonen a pematiyaan ago so kapokasa ngka ko manga siliyo niyan ka nggolalan ko kiyasombalia reka na iniaon ka so rogo o ka ko manga taw a imbegay ngka ko Allah a poon ko oman i isa ka mbatabataa oman i basa oman i bangsa ago oman i nasiyon.
Biyaloy ngka siran a ndatoan a manga imam a makapenalagad ko Tohan tano na pendato siran sa doniya.
Miyangilailay ako peroman na miyaneg aken so sowara o di bo den pira nggibo a manga malaikat a makalilibet ko korsi a ped o manga oyagoyag a kaaden ago so manga pelokelokesen.
Miyailay aken a piyokas o Nati a Bilibili so paganay ko pito a siliyo na miyaneg aken so sowara a datar o dalendeg a miyakapoon ko isa ko pat a oyagoyag a kaaden a tig iyan a Song ka sii!
Na miyailay aken so isa a mapoti a koda na so kokoda on na komakapet sa pana. Bigan sekaniyan sa sangkad na lomiyalakaw a tomataban kaan makapepanaban.
Kagiya mapokas o Nati a Bilibili so ikadowa a siliyo na miyaneg aken so ikadowa a oyagoyag a kaaden a tig iyan a Song ka sii!
Na gomimaw so isa pen a koda a mariga na so kokoda on na bigan sa kapaar sa kakekowai niyan sa kalilintad ko doniya kaan makapepataya so manga taw na bigan sekaniyan sa mala a pedang.
Kagiya mapokas o Nati a Bilibili so ikatelo a siliyo na miyaneg aken so ikatelo a oyagoyag a kaaden a tig iyan a Song ka sii! Na miyailay aken so ped a koda a maitem na so kokoda on na mabibibit sa timbangan.
Miyakaneg ako sa sowara a miyakapoon ko look o pat a oyagoyag a kaaden a tig iyan a Isa ka litro a trigo na makapegarga ko sokay ko salongan ago telo ka litro a bantad na makapegarga ko sokay ko salongan. Ogaid na di ngka mbinasaa so lana olibi ago so arak.
Kagiya mapokas o Nati a Bilibili so ikapat a siliyo na miyaneg aken so ikapat a oyagoyag a kaaden a tig iyan a Song ka sii!
Na sarta a miyailay aken so ped pen a koda a mapotipoti a aya ngaran o kokoda on na so Kapatay na tomotondog on sa marani so Kaden o Miyamatay. Bigan siran sa kapaar sa kapamonoa ko manga taw ko ikapat bagi ko doniya a nggolalan ko pedang taon paniyakit ago manga iila a binatang sa doniya.
Kagiya mapokas o Nati a Bilibili so ikalima a siliyo na miyailay aken sii ko didalem o aparan so manga niyawa o siran oto a miyanga bobono sabap ko katero o Allah ago so di ran on dii kaseksii.
Milalalis siran sa matanog a tig iran a Hey Kadnan a Lebi a Mamaapaar a soti ago benar ay katey pen a kapepooni ngka komokom ko manga taw sa doniya ago so kandanega ngka kiran sabap ko kiyapamonoa rekami.
Na bigan so oman i isa kiran sa mapoti a kimon na pitero kiran a deke siran sa di bo matey taman sa matarotop so kadakel o manga ped iran a oripen ago manga pagari ran a pemonoon mambo a datar iran.
Na miyailay aken a piyokas o Nati a Bilibili so ikanem a siliyo na milinog sa tanto a mabager. Miyakaitem so alongan a lagid o maitem a bombol a ayam na miyakariga so olan a lagid o rogo.
So manga bitoon sa langit na miyanga oolog sa lopa a lagid o kapepanga oolog o manga onga o kayo a korma igira a pekekoyong o mabager a ndo.
Miyadadas so langit a lagid o pelolonen a karatas na oman i palaw ago polo na miniiseg ko kabebetadan on.
Kagiya maipos oto na miyailay aken so pat a malaikat a tomitindeg ko pat a rogo o doniya a pegrenen iran so pat a ndo ko doniya kaan di pekasamber sa lopa o di na sa ragat o di na sii ko apiya antonaa kayo.
Miyailay aken so ped a malaikat a gomimaw a poon sa sebangan a pegawidan iyan so ipetiyap o oyagoyag a Tohan. Liyalis iyan sa matanog so pat a manga malaikat a bigan o Allah sa kapaar sa kapekarataa ko lopa ago so ragat
A tig iyan a Di niyo pekarataa so lopa o di na so ragat o di na so manga kayo taman sa katiyapan ami so manga oripen o Tohan tano sii ko manga beneng iran.
Na miyaneg aken so kadakel angkoto a kiyatiyapan na magatos ago pat polo ago pat nggibo a taw a poon ko oman i isa ka mbatabataa ko manga taw sa Israil.
Sapolo ago dowa nggibo a poon ko mbatabataa a Yoda a kiyatiyapan sapolo ago dowa nggibo a poon ko mbatabataa a Robin sapolo ago dowa nggibo a poon ko mbatabataa a Gad
Sapolo ago dowa nggibo a poon ko mbatabataa a Asir sapolo ago dowa nggibo a poon ko mbatabataa a Naptali sapolo ago dowa nggibo a poon ko mbatabataa a Manasih
Sapolo ago dowa nggibo a poon ko mbatabataa a Simiyon sapolo ago dowa nggibo a poon ko mbatabataa a Libi sapolo ago dowa nggibo a poon ko mbatabataa a Isakar
Sapolo ago dowa nggibo a poon ko mbatabataa a Sibolon sapolo ago dowa nggibo a poon ko mbatabataa a Yosop ago sapolo ago dowa nggibo a poon ko mbatabataa a Baniyamin a kiyatiyapan.
Oriyan ai na miyailay aken so bariboribo a taw a da a ba on pekabilang a poon ko oman i nasiyon oman i isa ka mbatabataa oman i bangsa ago oman i basa. Tomitindeg siran ko hadapan o korsi ago so Nati a Bilibili a kindiditar siran sa manga popoti a kimon ago kikakapet sa manga meraraon a sapak.
Pepelalis siran sa matanog a tig iran a So kapenabet na rek o Tohan tano a moontod ko korsi ago so Nati a Bilibili!
Tomitindeg so langon a malaikat a lomilibet ko korsi a rakes o manga pelokelokesen ago so pat a oyagoyag a kaaden na miyamanodiyod siran ko hadapan o korsi ago miyamanimba ko Allah
A tig iran a Amin! So podi bantogan ongangen manga panalamat pangkatan kabatowa ago bager na rek o Tohan tano sa taman sa pakataman! Amin!
Na inisean ako o isa ko manga pelokelokesen a tig iyan a Giyangkai a manga taw a kindiditar sa mapoti na antawaa siran ago anda siran poon?
Simbag aken sekaniyan a Di ko katawan Sir. Katawan ka den. Tig iyan raken a Siran so manga taw a miyakaokit ko mala a kasatroan. Pinipian iran so manga kimon iran ago piyakapoti iran sii ko rogo o Bilibili.
Giyanan i sabap a sisii siran ko hadapan o korsi o Allah a pepanalagad rekaniyan sa daondaw gagawii sii ko Timplo niyan. Sekaniyan a moontod ko korsi na pelindingen iyan siran a nggolalan ko kapepakakaden iyan kiran.
Di siran den keor o di na kewaw aya pen o ba siran kasakiti ko karanti o alongan o di na apiya antonaa a mayaw.
Ka so Nati a Bilibili a sisii ko danga o korsi na aya kiran tegikor. Pagagaken iyan siran ko manga bowalan o ig a pepangoyag na sisingen o Allah so oman i lo ko manga mata iran.
Kagiya mapokas o Nati a Bilibili so ikapito a siliyo na aden a kiyarenek roo sa kasorgaan sa manga tenga sa oras.
Na miyailay aken so pito a manga malaikat a kititindeg ko hadapan o Allah na bigan siran sa pito a bogiyong.
Aden a isa pen a malaikat a miyakaoma a maawid sa pananagoay a bolawan a petotongan sa doka na tominindeg sekaniyan ko hadapan o aparan. Bigan sekaniyan sa madakel a doka a mipagoman iyan ko manga pangangarapan o langon a kaom o Allah kaan iyan misapaat sii ko aparan a bolawan ko hadapan o korsi.
Na so bel o peketotong a doka a rakes o manga pangangarapan o manga oripen o Allah na minibayaw a poon ko lima o malaikat a tomitindeg ko hadapan o Allah.
Na kinowa o malaikat so petegoan sa doka na pino iyan a apoy a poon ko aparan na inilebad iyan sii sa doniya na mindadalendeg domiyagedeb mikilakilat ago milinog.
So pito a manga malaikat a maawid sa pito a manga bogiyong na mitiyagar siran sa kapekaoniya iran on.
Miyamogiyong so maoona a malaikat na inoranan so lopa sa giyaw ago apoy a kasasaogan sa rogo. Miyatotong so ikatelo bagi ko lopa na miyatotong pen so ikatelo bagi ko manga kayo ago so langon a paotanotan.
Miyamogiyong so ikadowa a malaikat na aden a minilebad roo sa ragat a lagid sa paras o mala a palaw a pekerab na miyabaloy a rogo so ikatelo bagi ko ragat
Na miyamatay so ikatelo bagi ko manga baraniyawa ko ragat na miyanga gegeba so ikatelo bagi ko manga kapal.
Miyamogiyong so ikatelo a malaikat na miyaolog a poon sa langit so isa a mala a bitoon a komakarab a datar o barabad na miyakatana ini ko ikatelo bagi ko manga lawasaig ago manga bowalan.
Aya ngaran angkoto a bitoon na Mapait na miyakapait so ikatelo bagi ko manga ig na madakel a taw a miyamatay ko kiyainoma iran on ka mapait.
Miyamogiyong so ikapat a malaikat na kiyabinasaan so ikatelo bagi ko alongan so ikatelo bagi ko olan ago so ikatelo bagi ko manga bitoon. Miyakaliboteng so ikatelo bagi kiran na da den a kaliwanag o ikatelo bagi ko daondaw ago so gagawii.
Miyamogiyong so ikalima a malaikat na miyailay aken so isa a bitoon a miyaolog ko lopa a poon sa langit na bigan angkai a bitoon sa gonsi para ko mala a landeng a da a pitetamanan a kadalem iyan.
Likaan iyan so mala a landeng na somiyalepot on so bel a datar o bel a poon ko mala a rapog. Na miyakaliboteng so alongan ago so langit sabap ko bel a poon ko mala a landeng.
Na poon ko bel na minggegemaw ron so manga tarapan a tomiyana sa lopa na bigan siran sa kabisa a lagid o kabisa o manga orang sa doniya.
Pitero kiran a di iran mbinasaa so manga otan o di na apiya antonaa pamomolan o di na kayo ka aya bo a kapekasakitan iran na so manga manosiya a da a tiyap on o Allah sii ko manga beneng iran.
Da peroa ko manga tarapan a kapamonoa ko manga taw ka giya bo a kapekasakiti kiran ko soled o lima olan. Na so masakit iran na lagid o kasakit ko kasasakiti ko taw a inebot o orang.
Sii ko soled angkoto a lima olan na tomoon o manga taw a mamatay siran ogaid na di siran pematay ka pelagoyan siran o kapatay.
Peparas angkoto a manga tarapan sa manga koda a miiktiyar makitidawa. Sii ko manga olo iran na aden a lagid on o manga sangkad a bolawan na so manga paras iran na lagid o paras a manosiya.
So bok iran na lagid o bok o manga babay na so manga ngipen iran na lagid o ngipen a arimaw.
Meraraben siran sa rareb sa lagid o potaw na so kapelagapak o manga papak iran na datar o kapendagedeb o madakel a manga karo a petondaan o manga koda a pepalalagoy sa katidawa.
Aden a manga ikog iran ago pangebot a lagid o orang. So ikog iran na aya katatagoan ko kapaar iran sa kapepakasakiti ko manga taw ko soled o lima olan.
Aya dato iran a so malaikat a komikibir ko mala a landeng a da a pitetamanan a kadalem iyan. Aya ngaran iyan sa basa a Hibriyo na Abadon na sii ko basa a Grigo na Apoliyon a aya maana niyan na so Pepaminasa.
Miyaipos den so paganay a kamoralaan na aden pen a dowa a kamoralaan a pekatalingoma.
Miyamogiyong so ikanem a malaikat na aden a miyaneg aken a sowara a miyakapoon ko pat a rogo o aparan a bolawan sii ko hadapan o Allah.
Miyailay aken so salakaw pen a mala i gees a malaikat a petena a poon sa kasorgaan a mapopotos sa manga gabon a aden a boloto sii ko kaporoan o olo niyan. So paras iyan na datar o alongan na so manga ai niyan na datar o manga polaos a apoy.
Sii ko kiyandadalendeg iran na pesorat ako o kowan ogaid na miyaneg aken so sowara a poon sa kasorgaan a tig iyan a Pagmaa ngka so pitero o pito a dalendeg na di ngka ini pesoraten.
Na so malaikat a miyailay aken a sesakad sa ragat ago sa lopa na inibayaw niyan a kawanan a lima niyan sa langit
Na misepa sii ko ingaran o Allah a oyagoyag sa taman sa pakataman a aya miyaden ko kasorgaan ago so langon a matatago on so doniya ago so langon a matatago on ago so ragat ago so langon a matatago on a tig iyan a Di den kisendod so kesowasowa
Ka amay ka mamogiyong so ikapito a malaikat na ketoman den so pageemaan a takdir iyan a so den so miyapayag iyan ko manga oripen iyan a manga nabi.
Mandiyadi na so sowara a miyaneg aken a poon sa kasorgaan na mitero raken peman a tig iyan a Song ka ko malaikat a sesakad sa ragat ago sa lopa na kowaa ngka so maookab a ribro sa lima niyan.
Na inobay aken so malaikat na piyangni aken on a ibegay niyan raken so maito a ribro. Tig iyan raken a Kowaa ngka ini ago kana ngka. Mamis ai a datar o gola a teneb sii ko katatago iyan pen sa ngari i ka ogaid na mapekapait iyan a tiyan ka.
Na kinowa ko so maito a ribro sii sa lima niyan na kiyan aken na mamis ai sii ko kasisii niyan pen sa ngari aken a datar o gola a teneb ogaid na kagiya malamed aken na kiyapaitan on a tiyan aken.
Bigan ako sa panakes a datar o teken na pitero raken a Ika roo den na takesa ngka so Timplo o Allah ago so aparan na bilanga ngka so pepamanimba roo.
Ogaid na di ngka tekesa so lamalama a makaliliyo ko Timplo ka minibegay den ai ko kena a ba manga Yahodi na pelagosaken iran so soti a siti sii ko soled o pat polo ago dowa olan.
Na mbegan ko so dowa a saksi aken sa kapaar na pekalangkapen iran so katero o Allah sii ko soled o sanggibo ago dowa gatos ago nem polo gawii a ndiditar siran sa sako.
Giyangkai a dowa a saksi na aya den dowa a kayo a Olibi ago so dowa a palitaan a sii makatitindeg ko hadapan o Kadnan o doniya.
O aden a tepeng kiran makasakit na meliyo so apoy sii ko manga ngari iran a pekabinasa ko manga ridoay ran. Giyanan i okit a kakebonoa ko apiya antawaa a tepeng kiran makasakit.
Aden a kapaar iran sa kalekebi iran ko langit kaan di pekaoran sii ko masa a kapepakalangkapa iran ko katero o Allah. Aden pen a kapaar iran sa kapembaloya iran a rogo ko manga ig ago so kasiksaa iran ko manga taw sa doniya apiya antonaa i masa a kabaya iran.
Oriyan o kiyapakalangkapa iran ko katero o Allah na makipetidawa kiran so binatang a penik a poon ko mala a landeng na pegesen iyan siran ago mbonoon.
Keketer so manga bangkay iran sii ko lalan o mala a siti a ron miyatotok so Kadnan iran ko kros. Aya initanda a ipembeto sangkoto a siti na Sodom ago Misir.
Sii ko soled o telo gawii ago tenga na so manga taw a poon ko oman i isa ka mbatabataa oman i basa ago oman i nasiyon na pegilain iran so manga bangkay iran na di iran siran pekilebeng.
Kebabaya so langon a taw ko doniya ko kiyapatay iran na peselaselaan iran ai a nggolalan ko kapembebegaya iran sa manga pamemegayan ka kagiya tanto a riyasay angkoto a dowa a nabi so manga taw sa doniya.
Ogaid na kagiya maipos so telo gawii ago tenga na miyakamasok kiran so niyawa a pepangoyag a poon ko Allah na tominindeg siran. Na tanto a miyalek so langon a miyamakailay kiran.
Oriyan oto na miyakiilay so mala a nanao roo sa kasorgaan a so babay a ndiditar sa alongan ago domadapo ko olan ago sasangkadan sa sapolo ago dowa a manga bitoon.
Maogat sekaniyan na penggoraok sabap ko masakit o kapembalilita on ka magaan den mbawata.
Na aden a salakaw a nanao a miyailay roo sa kasorgaan a so mala a mariga a naga a pito i olo ago sapolo i panga na sasangkadan so oman i isa ko pito a manga olo niyan.
Na nggolalan ko ikog iyan na tiyonda iyan so ikatelo bagi ko manga bitoon sa langit na inilebad iyan ai ko lopa. Tominindeg so naga ko hadapan o babay a magaan den mbawata kaan iyan masakab so wata iyan sii den ko kipembawataan on.
Mimbawata so babay sa bago a mama a pendato ko langon a nasiyon a aya ipendato iyan kiran so badas a potaw. Na miyaagaw so wata iyan na miyawit ko Allah ago sii ko korsi iyan.
Na miyalagoy so babay ko mitataog a kaden a pitiyagaran on o Allah sa ketaregan iyan kaan mapageper sekaniyan roo ko soled o sanggibo ago dowa gatos ago nem polo gawii.
Oriyan oto na aden a katidawa sa kasorgaan. Si Mikail ago so manga malaikat iyan na miyakitidawa siran ko naga na miyakitidawa kiran mambo so naga ago so manga malaikat iyan.
Ogaid na di pekaato so naga ago so manga malaikat iyan na di siran den pekakadenen sa kasorgaan.
Inilebad so mala a naga a giyangkoto a andang a nipay a bebetowan sa Iblis ago Saitan a aya pepanaliba ko langon a taw sa doniya. Inilebad sekaniyan sa baba sii sa lopa a rakes o manga malaikat iyan.
Oriyan iyan na miyaneg aken so matanog a sowara roo sa kasorgaan a tig iyan a Imanto na miyakatalingoma den so kapenabet o Allah! Piyayag iyan so kabatowa iyan sa kapendato ago so kapaar o Al Masih iyan ka so pendimanda ko manga pagari tano a di kiran dii ndimanda sii ko hadapan o Allah sa gagawii daondaw na inilebad sa baba.
Tiyaban sekaniyan den o manga pagari tano a nggolalan ko rogo o Nati a Bilibili ago so tito a benar a piseksian iran na da iran pagongowi so kaoyagoyag iran ka peserakan siran mamatay.
Kagiya ka maoto na kababaya baden so kasorgaan ago sekano a kibabaling on! Ogaid na dowandowaan iyan so lopa ago so ragat ka miyanog rekano san so Iblis a tanto a pekerarangitan ka katawan iyan a makampet so logar iyan.
Kagiya katanodan o naga a minilebad bes sa lopa na piyanaloba iyan so babay a mimbawata sa bago a mama.
Ogaid na bigan so babay sa mbala a papak a so manga papak o mala a agila kaan makalayog roo ko darpa iyan ko mitataog a kaden a ron pegepera ko soled o telo ragon ago tenga a di sekaniyan keraot o nipay.
Na tomiyope so nipay sa mala a ig a lagid o lawasaig a pepekasaloba ko babay kaan maanod sa mawatan o reges iyan.
Ogaid na inogopan o lopa so babay ka mingganga na siyosop iyan so lawasaig a initope o naga a poon ko ngari iyan.
Tanto a kiyararangitan o naga so babay na lomiyalakaw ka makipetidawa ko ped a kiyababadan ko babay a so langon a petoman ko manga sogoan o Allah ago itataros iran so kapeseksii ran ki Isa.
Na miyailay aken so isa a binatang a pepekagemaw a poon sa ragat. Aden a sapolo a panga niyan ago pito a olo niyan. Sasangkadan so oman i isa a panga niyan na misosorat ko manga olo niyan so manga ngaran a ipegitowito ko Allah.
So binatang a miyailay aken na datar sa paras o mala a tingkalong. So manga ai niyan na datar o ai o mala a aso sa kalasan ago so ngari iyan na datar o ngari a arimaw. Inibegay o naga sangkoto a binatang so kabatowa iyan ago so korsi iyan ago so mala a kapaar.
So isa ko manga olo o binatang na lagid o ba kiyapalian a piyakapapatay ogaid na so pali iyan a kiyarong ko kapatay na miyapiya den. Miyamemesa so langon a taw sa doniya na miyaratiyaya siran ko binatang.
Sinimba iran so naga ka inibegay niyan so kapaar ko binatang na sinimba iran pen so binatang a tig iran a Antawaa i datar o binatang? Antawaa i makipetidawa on?
Na inibegay ko binatang so dii kapakatero sa kapagambog ago so kapagitowito na pipero ron so kapegosara niyan ko kapaar iyan sii ko soled o pat polo ago dowa olan.
Pipoonan iyan magitowito so Allah so ingaran iyan ago so babalingan iyan a rakes o langon a mababaling roo sa kasorgaan.
Pipero ron pen a kapakipetidawa iyan ko manga kaom o Allah ago so katabana niyan kiran na bigan pen sa kapaar sa kapendatoi niyan ko oman i isa ka mbatabataa oman i bangsa basa ago nasiyon.
Na pemanimba ko binatang so langon a taw a kibabaling sa doniya a da mamangisorat so manga ngaran iran ipoon ko kiyaadena ko doniya sii ko ribro a kasosoratan ko manga aden a kaoyagoyag iyan a rek ai o Nati a Bilibili a miyabono.
So aden a tangila niyan na pamakineg baden!
Apiya antawaa a aya bagian iyan na mbiyagen na kebiyag den na apiya antawaa a aya bagian iyan na mbonoon a pedang na kebono den a pedang. Sabap sii na paliyogat ko manga kaom o Allah a pepekatiger siran ago tatapen iran so paratiyaya iran.
Oriyian iyan na miyailay aken so salakaw a binatang a pepekagemaw a poon sa lopa. Aden a dowa a panga niyan a lagid o panga a bilibili na so di niyan dii katero na lagid o katero o naga.
Inosar iyan so langon a kapaar o miyaona a binatang para rekaniyan. Biyaas iyan so doniya ago so langon a kibabaling on sa kasimbaa iran ko miyaona a binatang a miyapiya den so pali iyan a kiyarong ko kapatay.
Giyangkai a ikadowa a binatang na minggolaola sa manga ala ago piyakamemesa a manga nanao piyakaoran iyan so apoy sii sa lopa a poon sa langit sii ko kamamasai ron o manga taw.
Miyasaliba iyan so langon a taw sa doniya a nggolalan ko manga nanao a pipero a kanggolaolaa niyan on para ko miyaona a binatang. Na inisogo o binatang ko manga taw sa doniya a mbaal siran sa barahala a iseyan ko miyaona a binatang a kiyapalian a pedang ogaid na da matay.
Na pipero ko ikadowa a binatang a katagoi niyan sa kaoyagoyag ko barahala a siyayanan ko miyaona a binatang kaan makatero so barahala ago mapakipamono iyan so langon a di ron simba.
Na initegel o binatang a katiyapan so oman i isa a taw a maito ago mala kawasa ago miskin oripen ago kena a ba oripen sii sa kawanan a lima iran o di na sii ko beneng iran.
Na da a isa bo a ba makapemasa o di na ba makapendagang o da katiyapi sangkoto a tiyap a giyoto so ngaran o binatang o di na so romiro o ngaran iyan.
Miyangilailay ako na miyailay aken so Nati a Bilibili a tomitindeg ko palaw a Siyon a ped iyan so magatos ago pat polo ago pat nggibo a taw a misosorat ko manga beneng iran so ngaran o Nati a Bilibili ago so ngaran o Ama iyan.
Na miyaneg aken so sowara a poon sa kasorgaan a lagid o dagedeb o mala a tataya ago so matanog a dalendeg. So miyaneg aken na lagid sa oni o madakel a pangongotiyapi a pepangotiyapian iran so manga kotiyapi iran.
Pepamagidaida siran sa bago a dikir sii ko hadapan o korsi ago so pat a oyagoyag a manga kaaden ago so manga pelokelokesen. Na da a ba pekasowa sangkoto a dikir a rowar ko magatos ago pat polo ago pat nggibo a taw a miyanga aaon a poon sa doniya.
Giyanan so manga taw a da siran den kabatali a nggolalan ko manga babay ka da siran pangaroma. Pepagonot siran ko Nati a Bilibili apiya anda pesong. Miyaaon siran a poon ko manga manosiya kaan siran mapalad ko Allah ago so Nati a Bilibili a datar o paganay a inisapaat kiran.
Da siran den makapamokeg da a kidaway kiran.
Oriyan oto na miyailay aken so salakaw a malaikat a pelayog sii sa kawang. Aawiden iyan so taman sa pakataman a Mapiya a Totol a pekalangkapen iyan ko manga taw sa doniya sii ko oman i nasiyon oman i isa ka mbatabataa ago oman i basa ago bangsa.
Pitero iyan sa matanog a Kaleken iyo so Allah ago bantoga niyo ka miyakatalingoma den so oras a kapengokom iyan. Simbaa niyo sekaniyan a aya miyaden ko langit so lopa so ragat ago so manga bowalan o manga ig.
Aden a ikadowa a malaikat a tomiyondog on a tig iyan a Tiyaban den! Tiyaban den so mala a siti a Babilon! Piyakiinom iyan ko langon a nasiyon so mabisa a arak a aya den so kasesebo iyan.
Aden a ikatelo a malaikat a tomiyondog kiran a inipelalis iyan sa matanog a Apiya antawaa i pesimba ko binatang ago so barahala a siyayanan on ago ketiyapan mambo so beneng iyan o di na lima
Na pekainomen sekaniyan sa arak a aya den rarangit o Allah a matatangel a da a saog iyan sii ko tagayan o gani niyan. Na pakapesekiten sekaniyan ko apoy ago sandawa ko hadapan o soti a manga malaikat ago so Nati a Bilibili.
So bel o apoy a pepekasakit kiran na pepekaporo sa taman sa pakataman. Gagawii daondaw na da a rintas o kapekesakiti ko siran oto a sominimba ko binatang ago so barahala niyan o di na so apiya antawaa i kiyatiyapan sa ngaran iyan.
Sabap sii na paliyogat a makatiger so manga kaom o Allah a petomanen iran so manga sogoan iyan ago kakapetan iran so paratiyaya ki Isa.
Oriyan iyan na miyaneg aken so sowara a poon sa kasorgaan a tig iyan a Soraten ka ini. Ipoon imanto na rarakmatan so siran oto a pematay sii ko kaiisaisa iran ago so Kadnan. Mataan den ai a tig o Roh pekadeke siran a di den peman ndokawan ka makaoonot kiran so onga o manga galebek iran.
Miyangilailay ako na miyailay aken so mapoti a gabon a aden a moontod on a datar sa paras o wata o manosiya. Aden a sangkad a bolawan sa olo niyan na maawid sekaniyan sa magarang a sangket.
Lominiyo so ped a malaikat ko Timplo na tiyalowan iyan sa matanog so moontod ko gabon a tig iyan a Garaben ka so sangket ka na peragon ka ka miyakaoma den so osto a oras na miyakatoa den so peragonen sa doniya.
Na inigarab o moontod ko gabon so sangket iyan sa doniya na miyaperagon so doniya.
Lominiyo so salakaw a malaikat a poon ko Timplo roo sa kasorgaan a maawid mambo sa magarang a sangket.
Na so pen so salakaw a malaikat a makapapaar ko apoy na lominiyo ko aparan na tiyalowan iyan sa matanog so malaikat a maawid sa magarang a sangket a tig iyan a Garaben ka so sangket ka na sapila ngka so manga obas ko manga waged sa doniya ka kiyalotoan den.
Oriyan iyan na miyailay aken so ped a mala ago piyakamemesa a nanao roo sa kasorgaan. Aya miyailay aken na pito a manga malaikat a kiaawid sa pito a kaposan a kasiksaan ka ron kepasad so kipenggolalanen ko rarangit o Allah.
Miyailay aken pen so lagid sa paras o ragat a kapegalongan a kasasaogan sa apoy na kititindeg ko kilid o ragat so siran oto a miyakataban ko binatang ago so barahala a siyayanan on ago so romiro o ngaran iyan na kiaawid siran sa manga kotiyapi a inibegay kiran o Allah.
Ipepegidaida iran so dikir o Mosa a oripen o Allah ago so dikir o Nati a Bilibili a tig iran a Tanto a mala ago piyakamemesa so manga galebek ka hey Kadnan a Lebi a Mamaapaar a Tohan! Ontol ago tito a benar so manga okitokit ka Dato o langon a nasiyon!
Antawaa i di reka kelek Kadnan ago di pekabantog ko ingaran ka? Seka bo i soti na pemanong reka so langon a nasiyon a pemanimba ko hadapan ka ka miyapayag so manga oontol a galebek ka.
Kagiya maipos oto na miyailay aken a kiyalekaan so Timplo roo sa kasorgaan .
Lominiyo so pito a malaikat ko Timplo a aawidan iran so pito a kasiksaan. Kindiditar siran sa lompiyo a mapoti a dinis ago lilikosan a rareb iran sa bolawan.
Na so isa ko pat a kaaden a oyagoyag na bigan iyan so pito a manga malaikat sa pito a manga ladiya a bolawan a mapepeno a rarangit o Allah a oyagoyag sa taman sa pakataman.
Oriyan iyan na miyaneg aken so matanog a sowara a poon ko Timplo a tig iyan ko pito a malaikat a Ikano roo den na ododa niyo ko doniya so pito a ladiya a tatagoan ko rarangit o Allah.
Lomiyalakaw so paganay a malaikat na inodod iyan so matatago ko ladiya iyan sii sa doniya na minitemo so ikakagowad ago masakit a manga panido ko manga taw a kiyatiyapan o binatang ago miyamanimba ko barahala a siyayanan on.
Inodod o ikadowa a malaikat so matatago ko ladiya iyan roo sa ragat na mimbaloy a datar o rogo o miyatay a taw na miyamatay so langon a bibiyag a kaaden sa ragat.
Inodod o ikatelo a malaikat so matatago ko ladiya iyan sii ko manga lawasaig ago manga bowalan na mimbaloy a rogo so manga ig on.
Miyaneg aken so malaikat a makapapaar ko manga ig a tig iyan a Maontol ka sii sangkai a kiyakokoma ngka ko manga taw hey Soti a Tohan a kapapantagan imanto ago gowani.
Ka piyakatoga iran so rogo o manga kaom ka ago so manga nabi na piyakainom ka siran sa rogo na mapapatot ai kiran.
Na miyaneg aken a somimbag so aparan a tig iyan a Oway Kadnan a Lebi a Mamaapaar a Tohan tito a benar ago ontol so manga ipengokom ka.
So ikapat a malaikat na inodod iyan so matatago ko ladiya iyan sii ko alongan na pipero ron a kapelowisa niyan a apoy ko manga taw.
Somiyong raken so isa ko pito a malaikat a kiaawid sa pito a ladiya na pitero iyan a Onot ka raken ka pekiilay aken reka so kandanega ko mala a sondal a giyanan so mala a siti a miyabangon a marani ko madakel a ig.
Miyakisebo so manga dato sa doniya sangkai a sondal na miyanga bebereg so manga taw sa doniya ko kiyainoma iran ko arak a aya den so kapepanondal iyan.
Na inipaar ako o Roh na inawidan ako angkoto a malaikat ko mitataog a kaden. Miyailay aken roo so sakataw a babay a kokoda sa mariga a binatang a lalangkapen so lawas iyan a manga ngaran a ipepagitowito ko Allah. So binatang na aden a pito a olo niyan ago sapolo a panga niyan.
Ndiditar so babay sa kasomba ago mariga na pipendaraan sa manga bolawan manga montiya ago manga pirlas. Aden a tagayan a bolawan sii sa lima niyan a mapepeno a piyakasisingay ago maresik a manga nganin a onga o kasesebo iyan.
Misosorat ko beneng iyan so isa a ngaran a pageemaan a maana niyan a giyai So Mala a Siti a Babilon a ina o langon a sondal ago manga piyakasisingay sii sa doniya.
Miyailay aken a pekebereg so babay ko kiyainoma niyan ko rogo o manga kaom o Allah ago so rogo o siran oto a miyanga bobono sabap ko kapeseksii ran ki Isa. Kagiya mailay aken sekaniyan na tanto ako a miyamemesa.
Inisean ako o malaikat a Ino ka pememesa? Teroon ko reka so pageemaan a maana o babay ago so kokodaan iyan a binatang a pito i olo ago sapolo i panga.
So binatang a miyailay ngka na maaaden den gowani ogaid na kena a ba maaaden imanto. Di ini matey na nggemaw sekaniyan a poon ko mala a landeng na pekasong ko kakebinasa niyan. So manga taw sa doniya a da mamangisorat so manga ngaran iran ipoon ko kiyaadena ko doniya sii ko ribro a kasosoratan ko ana kaoyagoyag iyan na pememesa siran amay ka mailay iran so binatang ka kagiya maaaden den gowani ogaid na kena a ba maaaden imanto na pekagemaw peroman.
Aya kisabot sii na so maongangen a pamikiran. So pito a manga olo na pito a manga bobongan a oontodan o babay. Aden mambo a pito a manga dato.
Tiyaban den so lima kiran. So isa on na kapapantagan a ndadato ago so isa on na da pen makatalingoma. Amay ka makaoma sekaniyan na disomala a di bo matey a kasisii niyan.
So binatang a maaaden den gowani ogaid na kena a ba maaaden imanto na sekaniyan so ikawalo a dato a ped mambo ko miyaona a pito. Na pekasong sekaniyan ko kakebinasa niyan.
So sapolo a panga a miyailay ngka na giyanan so sapolo a manga dato a da pen makapoon ndato. Ogaid na mbegan siran sa kapaar sa kapendato iran a ped o binatang ko soled o isa ka oras.
Sasatiman bo a antap angkai a sapolo a dato na imbegay iran so kabatowa iran ago kapaar sii ko binatang.
Makipetidawa siran ko Nati a Bilibili ogaid na tebanen siran o Nati a Bilibili ka sekaniyan so Kadnan o langon a kadnan ago Dato o langon a dato na siran oto a moonot on na so manga taw a piyanawag iyan ago piyamili a pepangongonotan on.
Pitero raken pen o malaikat a So ig a miyailay ngka a oontodan o sondal na aya den so madakel a taw a poon ko manga bangsa manga nasiyon ago manga basa.
So sapolo a manga panga a miyailay ngka ago so binatang na ikegowad iran so sondal. Kowaan iran on so langon a rek iran na pelekasan iran sekaniyan. Ken iran so sapo iyan na totongen iran sekaniyan sa apoy.
Ka inikadim kiran o Allah so kanggolaolaa iran ko takdir iyan a nggolalan ko kapagayonayon iran sa kimbegan iran ko kadato iran sii ko binatang taman sa di kitoman so manga katero o Allah.
Kagiya maipos oto na miyailay aken so salakaw a malaikat a petena a poon sa langit. Aden a mala a kapaar iyan na kiyaliwanagan so doniya o sigay niyan.
Miyananalo sa matanog a tig iyan a Tiyaban den! Tiyaban den so Mala siti a Babilon! Miyabaloy ai a babalingan o manga saitan ago tapoka o oman i pisosonan a maresik a niyawa ago papanok a karam ago ipekegowad.
Ka miyainom o langon a nasiyon so mabisa a arak a aya den so kapepanondal iyan. Miyakisebo on so manga dato sa doniya na mikekawasa so manga padagang sa doniya a nggolalan ko mitataralo a kakawasaan iyan.
Miyaneg aken so salakaw a sowara a poon sa kasorgaan a tig iyan a Liyo kano manga taw aken! Belaga niyo ron a ginawa niyo ka o ba kano mirampat ko manga dosa niyan na o ba kano makambagian ko manga kisiksa on.
Ka somiyoko sa langit so manga dosa niyan na kiyatanodan o Allah so manga rarata a sowasowai niyan.
Nggolaolaa niyo ron so lagid o inikidia niyan rekano. Badali niyo sa dowa takep sabap ko pinggolaola niyan. Penoa niyo so tagayan iyan sa pemanginomen a dowa takep sa kabisa o piyakiinom iyan rekano.
Begi niyo sa mala a karomasayan ago rata a ginawa a lagid sa kala o bantogan ago kakawasaan a inibegay niyan sa ginawa niyan. Ka di niyan dii teroon sa ginawa niyan a Moontod ako sii a bai. Kena a ba ako balo. Di ako pekasagad sa kapakamboko.
Kagiya ka maoto na salongan bo a kitenaan on ko manga kisiksa on a so paniyakit so kapakamboko ago so taon na nggagepen sekaniyan o apoy ka lebi a mabager so kokom rekaniyan a so Kadnan a aya den Tohan.
So manga dato sa doniya a miyakisebo on ago miyamakambagian ko manga kakawasaan iyan na makapemboko siran ago pendiyagaan iran amay ka mailay iran so bel o kapetotonga on.
Pagawaten iran ka penga alek siran sabap ko kapekerasay niyan na peteroon iran a Dowandowaan iyan dowandowaan iyan so mala ago pepamaapaar a siti a Babilon! Miyakaisaisa bo ka oras a kiyapakatalingoma o kiyasiksaa on!
Nggoraok mambo ago pemboko so langon a padagang ko doniya sabap rekaniyan ka kagiya da den a pemamasa ko manga dagangan iran
A so manga bolawan pirak manga montiya manga pirlas so manga pipiya a dinis a kasomba ago mariga ago so sida so langon a pisosonan a tindos a kayo so langon a kasangkapan a pimbaalan a marpil manga ala i arga a kayo tombaga potaw ago marmar
So kemi manga palapa manga doka kadingag manga mamot arak lana arina trigo manga pangangayamen manga bilibili manga koda manga karo ago so manga oripen a giyoto den so niyawa o manga taw.
Na peteroon o manga padagang a Langon taman a ikasosoat ka a miyakowa ngka na miyanga ada den. So langon o kamapiyaan ka ago manga kakawasaan na miyailang baden na di ngka den ketoon.
Na giyangkai a manga padagang a mikekawasa sa di ran dii kandagang sangkoto a siti na pagawaten iran sa kapengaalek iran sabap ko kapekerasay niyan. Pekagoraok siran ago ipemboko iran
A peteroon iran a Dowandowaan iyan dowandowaan iyan so mala a siti! Gowani na dii nditar sa mapiya a dinis a kasomba ago mariga a pipendaraan sa bolawan manga montiya ago manga pirlas.
Sii ko miyakaisaisa bo ka oras na miyabinasa langon angkai a kakawasaan! So langon a kirek ko manga kapal so kipageeda on so manga pepelayalayag ago so langon a dii maningkawiyagen sa ragat na pegawaten iran so siti
Na pelalis siran ko kapegilaya iran ko bel o kapeketotong iyan a tig iran a Da den a ba ped a siti a datar sa kala angkai a miyakalala a siti! 
Kagiya maipos oto na miyaneg aken so lagid o matanog a bogembog o miyakadakedakel a taw roo sa kasorgaan a tig iran a Aliloya! So kapenabet bantogan ago so kabatowa na rek o Tohan tano!
Matito ago ontol so manga kokoman iyan ka diyaneg iyan so kababantogan a sondal a aya miyakaresik ko doniya a nggolalan ko kasesebo iyan. Siyaopan sekaniyan o Allah sabap ko kiyapamonoa niyan ko manga oripen iyan.
Na miperoman siran melalis a tig iran a Aliloya! So bel a poon ko peketotong a mala a siti na pepekaporo sa taman sa pakataman!
Na miyamanodiyod so dowa polo ago pat a pelokelokesen ago so pat a oyagoyag a kaaden na sinimba iran so Allah a moontod ko korsi a tig iran a Amin! Aliloya!
Pakapipiyaan tano a ginawa tano ago mababaya tano. Bantogen tano so Allah ka minitalingoma den so kakewinga ko Nati a Bilibili na so pengaromaan iyan na kiyatiyagaran iyan a ginawa niyan.
Piyakanditar sekaniyan sa mapiya a sotra a makindat ago lompiyo.
Na pitero raken o malaikat a Soraten ka ini Rarakmatan so siran oto a biyantowan ko bangkiti a kakewinga ko Bilibili. Tig iyan pen a Giyoto so tito a benar a manga katero o Allah.
Na somiyodiyod ako ko hadapan o ai niyan ka simbaan aken sekaniyan ogaid na tig iyan raken a Di ngka ini penggolaolaa! Oripen ako mambo a lagid ka ago so manga pagari ngka a di ran dii seksian si Isa. Aya ngka simbaa so Allah! So dii kaseksii ki Isa na aya tito a antap o manga katero a miyapayag o manga nabi.
Oriyan oto na miyailay aken a kalelekaan den a kasorgaan na aden a mapoti on a koda. So kokoda on na bebetowan sa Kasasarigan ago Benar. Maontol sekaniyan ko kapepangokom iyan ago so di niyan dii kapakitidawa.
So manga mata niyan na lagid o pekerab a apoy na sesangkad sa madakel so olo niyan. Aden a misosorat on a ngaran a da a ba matao ko maana niyan a rowar rekaniyan.
So kimon a isosolot on na minigaled sa rogo na bebetowan sekaniyan sa Katero o Allah.
Madakel a manga sondaro sa kasorgaan a tomotondog rekaniyan a kikokoda sa manga popoti a koda ago kindiditar sa mapiya a sotra a mapoti ago lompiyo.
Pepekapoon sa ngari iyan so magarang a pedang a aya niyan kitaban ko manga nasiyon. Ipendato iyan kiran so badas a potaw na pelosegen iyan so manga obas sii ko petemekan sa arak a giyanan so piyakalekelek a rarangit o Allah a Lebi a Mamaapaar.
Sii ko kimon iyan ago sii sa bobon iyan na misosorat on so ngaran a Dato o manga dato ago Kadnan o manga kadnan.
Na miyailay aken so isa a malaikat a tomitindeg sii ko alongan. Liyalis iyan so langon o manga papanok a dii melayolayog ko kawang a tig iyan a Song kano sii na timo kano ko mala a bangkiti o Allah
Kaan iyo makan so sapo o manga dato manga inidal ago so manga sondaro so sapo o manga koda ago so kikokoda on ago so sapo o langon a taw a kena a ba oripen ago oripen maito ago mala.
Oriyan oto na miyailay aken so binatang ago so manga dato sa doniya a rakes o manga sondaro iran a mitimotimo siran ka makipetidawa siran rekaniyan a kokoda sa mapoti a koda ago so madakel a manga sondaro niyan.
Na miyadakep so binatang ago so di tito a nabi a aya minggolaola sa piyakamemesa a manga nanao para ko binatang. Nggolalan sangkai a manga piyakamemesa na miyaakal iyan so manga taw a kiyatiyapan sa tiyap o binatang ago siran oto a miyamanimba ko barahala a siyayanan on. Na so binatang ago so di tito a nabi na palaya siran minilebad a oyagoyag siran pen sii ko ranaranaw a apoy a peketotong on so sandawa.
Oriyan oto na miyailay aken so isa a malaikat a petena a poon sa kasorgaan a aawidan iyan so gonsi ko mala a landeng a da a pitetamanan a kadalem iyan ago so mala a rantay a sisii sa lima niyan.
Sinikem o malaikat so naga a so andang a nipay a giyanan so Iblis ago Saitan na piyatong iyan sekaniyan ko soled o sanggibo ragon
Na inilebad iyan sii ko mala a landeng. Likeban iyan so landeng ago giyonsian iyan kaan di makapenaliba so Iblis ko manga nasiyon taman sa maipos so sanggibo ragon. Amay ka maipos ai na disomala a kebokaan sekaniyan sa di bo matey.
Oriyan oto na miyailay aken so manga korsi ago so kioontod on na piyamegan siran sa kapaar sa kapengokom iran. Miyailay aken pen so manga niyawa o manga taw a piyamotaan sa olo sabap ko kiyaseksii ran ki Isa ago sabap ko katero o Allah. Da siran den simba ko binatang o di na so barahala a siyayanan on aya pen o ba kiyatiyapi so manga beneng iran o di na so lima iran ko tiyap o binatang. Miyanga ooyag siran peroman ago mindato a ped o Al Masih ko soled o sanggibo ragon.
Giyai i paganay a kiyapangoyaga ko miyamatay. So ped ko miyamatay na da manga ooyag peroman taman sa maipos so sanggibo ragon.
Rarakmatan ago soti so siran oto a kirakes ko paganay a kapenga ooyag peroman o miyamatay. Da den a kapaar kiran o ikadowa a kapatay ka kebaloy siran a manga imam ko Allah ago so Al Masih na makapendato siran a ped o Al Masih ko soled o sanggibo ragon.
Amay ka maipos so sanggibo ragon na kebokaan so Iblis ko kalaboso niyan.
Na pegeneben iyan so manga nasiyon sii ko pirowarowangan o doniya sii sa Gog ago giya Magog ka penalibaan iyan siran. Timoon iyan siran sa kapakipetidawa iran a aya kadakel iran na datar o kadakel o peted sa kilid a ragat.
Tomiyarapas siran ko maolad a kapantaran a kalopaan na linikopan iran so kampo o manga kaom o Allah ago so siti a pekebabayaan iyan. Ogaid na miyakapoon so apoy sa kasorgaan na pinggagep iyan siran.
Na so Iblis a somiyaliba kiran na inilebad ko ranaranaw a apoy ago sandawa a ron mambo minilebad so binatang ago so di tito a nabi na roo siran perasaya sa gagawii daondaw sa taman sa pakataman.
Oriyan oto na miyailay aken so mala a mapoti a korsi ago so moontod on. So doniya ago so langit na miyamalagoy a poon ko kamamasan iyan na da den ai mailay peroman.
Na miyailay aken pen so miyamatay a manga ala ago manga iito a kititindeg ko hadapan o korsi na miyanga ookab so manga ribro. Na miyaokab mambo so ped a ribro a aya kasosoratan ko manga aden a kaoyagoyag iyan. Na miyanga kokokom so miyamatay a mipepasod ko miyanggolaola iran a misosorat ko manga ribro.
So ragat na inirila iyan so miyamatay ron na so kapatay ago so kaden o miyamatay na inirila iran so miyamatay a matatago on. Na palaya siran den miyakokom a tetanggisa a mipepasod ko miyanggolaola iran.
Oriyan oto na so kapatay ago so kaden o miyamatay na palaya den minilebad ko ranaranaw a apoy. Giyangkai a ranaranaw na so ikadowa a kapatay.
Oriyan oto na miyailay aken so bago a langit ago so bago a lopa a da a ba on ragat ka misenaw den so miyaona a langit ago miyaona a lopa.
Miyailay aken pen so soti a siti a giya bago a Yarosalim a pekitana a poon ko Allah roo sa kasorgaan. Giyangkai a siti na makatitiyagar den a lagid o pengaromaan a ndiditar sa kakewinga kiran ago so pengaroma on.
Miyaneg aken so matanog a sowara a miyakapoon ko korsi a tig iyan a Imanto na so mbalingan o Allah na sisii den ko manga manosiya. Keden sekaniyan kiran na pembaloy siran a manga pagtaw niyan. So den so Allah na makipegepeda kiran na pembaloy sekaniyan a Tohan iran.
Sisingen o Allah so oman i lo ko manga mata iran na samaoto na da den a kapatay aya pen o ba kamboko kagoraok o di na masakit ka miyadadas den so andang a manga nganin.
Oriyan iyan na pitero o moontod ko korsi a Imanto na pembagowan ko so langon taman! Na pitero iyan raken a Soraten ka ini ka giyangkai a manga katero na kesarigan ago tito a benar.
Tig iyan pen a Miyapasad den! Saken so Alpa ago so Omiga so poonan ago so kaposan. Apiya antawaa i pekewaw na pekainomen aken sa ig a da a bayad iyan a poon ko bowalan o ig a pepangoyag.
So pekataban na makapekewali sii langon pembaloy ako a Tohan iyan na pembaloy sekaniyan a wata aken.
Ogaid na so manga talaw so di pemaratiyaya so dii mbarabowat maasiya so manga talibono so dii sesebo so manga pangangatao so pepamanimba sa barahala ago so langon a bokeg na aya bagian iran na ketago siran ko ranaranaw a apoy a peketotong on so sandawa. Giyanan so ikadowa a kapatay.
Miyobay raken so isa ko pito a manga malaikat a kiaawid sa pito a ladiya a mapepeno sa pito a moripori a kasiksaan na pitero iyan raken a Song ka sii ka pekiilay aken reka so pengaromaan a so karoma o Nati a Bilibili.
Na inipaar ako o Roh na inowit ako o malaikat ko poro o mala a palaw a tanto a maporo na piyakiilay niyan raken so soti a siti a Yarosalim a pekitana a poon ko Allah roo sa kasorgaan.
Ndodon so bantogan o Allah na pepamangerap so siti a lagid o mala i arga a montiya a yaspir a pegalong a lagid o kristal.
Mililibet on so mala ago maporo a pangeleban a sapolo ago dowa a gimowa iyan ago sapolo ago dowa a malaikat a pepagipat ko manga gimowa iyan. Initokid somorat ko manga gimowa so manga ngaran o sapolo ago dowa a mbatabataa a manga Israil.
Aden a telo a gimowa iyan sa sebangan telo sa pagotaraan telo sa pagabagatan ago telo sa sedepan.
Miyabangon so pangeleban o siti ko sapolo ago dowa a onayan iyan a manga ator a initokid on somorat so manga ngaran o sapolo ago dowa a siyogo o Bilibili.
So malaikat a di raken dii makimbitiyarai na aden a awid iyan a panakes a bolawan a itekes ko siti so manga gimowa iyan ago so pangeleban iyan.
Piyakiilay raken pen o malaikat so lawasaig a pepangoyag so ig on a malingaw a datar o katiya. So lawasaig na pepekapoon ko korsi o Allah ago so Nati a Bilibili
Na pegondas ai ko look o mala a lalan o siti. Sii ko oman i kilid o lawasaig na aden a kayo ron a pepangoyag a pepegonga sa sapolo ago dowa a pisosonan iyan a so sasoson a onga niyan oman saolan. So manga raon iyan na bolong a ipekapiya o manga nasiyon.
Da den a nganin san a inisinta o Allah a ba ketoon ko siti. Ndodon so korsi o Allah ago so Nati a Bilibili na so manga oripen o Allah na pengongonotanan iran sekaniyan.
Keilay iran so paras iyan na isorat so ingaran iyan sii ko manga beneng iran.
Di roo den kegagawii na di iran den kailangan so manga solo o di na so kaliwanag o alongan ka pesindaw kiran so Kadnan a Tohan iran. Na makapendato siran sa taman sa pakataman.
Pitero raken o malaikat a Kesarigan ago tito a benar angkai a manga katero. So Kadnan a so Tohan a aya pepaar ko manga niyawa o manga nabi na siyogo iyan so malaikat iyan kaan iyan mapakiilay ko manga oripen iyan o antonaa i mapenggolaola sa di bo matey.
Pitero i Isa a Pakineg kano ka pekaoma ako sa di bo matey! Rarakmatan so taw a tatagoon iyan sa ginawa niyan so manga katero a miyaalamat sangkai a ribro.
Saken a si Yahiya na aya miyakaneg ago miyakailay sangkai a manga nganin. Na kagiya maneg aken ago mailay aken den na somiyodiyod ako ko hadapan o manga ai o malaikat a piyakiilay niyan raken ai ka simbaan aken.
Ogaid na pitero iyan raken a Di ngka nan penggolaolaa! Matag ako oripen o Allah a datar ka ago so manga pagari ngka a nabi ago so langon a tetagoon iran sa ginawa so manga katero sangkai a ribro. Aya ngka simbaa na so Allah!
Na pitero iyan raken pen a Di ngka pegmaa so manga alamat a matatago sangkai a ribro ka magaan den ai mitoman.
So dii nggolaola sa kamarataan na tarosen iyan baden so di niyan dii kanggolaola sa kamarataan na so maresik na tarosen iyan baden so kapekeresik iyan na so maontol na tarosen iyan baden so kapagiinontolan iyan na so soti na tarosen iyan baden so kasosoti niyan.
Pitero i Isa a Pakineg kano! Pekaoma ako sa di ini katey! Na pagawidan ko so imbalas aken ka imbegay aken ko oman i isa a taw so patot ko miyanggolaola niyan.
Saken so Alpa ago so Omiga so Monapona ago so Moripori so Poonan ago so Kaposan.
Rarakmatan so siran oto a pemamipi ko manga kimon iran kaan siran kabegi sa kabenar sa kapakakan iran ko onga o kayo a pepangoyag ago pekasoled siran ko siti a mokit ko manga gimowa iyan.
Ogaid na roo sa liyo o siti na ndodoo so manga aso a giyoto so manga pangangatao so dii sesebo so manga talibono so pepamanimba sa barahala ago so oman i isa a mababaya mamokeg ago pepanaliba.
Saken a si Isa na siyogo aken so malaikat aken kaan iyan rekano mapakalangkap angkai a manga nganin sii ko manga Agama. Saken so Bekaw o Daod ago so Kiyababadan rekaniyan. Saken so maliwanag a makabanges.
So Roh ago so pengaromaan na di ran dii teroon a Song ka sii! na so pepakaneg on na teroa niyan mambo a Song ka sii! Apiya antawaa i pekewaw na song sii baden. Apiya antawaa i kebaya on na kowaa niyan so da a bayad iyan a ig a pepangoyag.
Saken a si Yahiya na pelalangan ko so langon o pepakaneg ko manga alamat a matatago sangkai a ribro O aden a magoman sii na ipagoman rekaniyan o Allah so manga kasiksaan a misosorat sangkai a ribro.
Na o aden a melebat ko manga katero a matatago sangkai a ribro a kapanalamat na kowaan rekaniyan o Allah so bagian iyan ko kayo a pepangoyag ago sii ko soti a siti a miyaosay sangkai a ribro.
Sekaniyan a dii seksi sangkai a langon taman na tig iyan a Mataan den a pekaoma ako sa di ini bo matey! Amin. Song ka sii den Kadnan a Isa!
Pitero o Allah ki Mosa ago si Aron a
Teroa ngka ko manga Israil a Apiya antawaa i mama a aden a petoga a poon ko sangoran iyan na madadalem a hadas
Apiya mitataros a kapegondas iyan ko lawas iyan o di na miyaparin na maresik angkoto a mama.
Apiya antonaa i keigaan o di na keontodan iyan na keresikan mambo
Amay ka so taw a lompiyo na kadodaan o aden a pegondas on na kepipian iyan so nditaren iyan ago makapepeigo ogaid na madadalem den a hadas taman ko perimon.
Apiya antonaa a siya o di na ampido o di na ontoda ko karo a kiyaontodan o mama a aden a pegondas on a maresik na keresikan
Na apiya antawaa i makaseko ko apiya antonaa a kiyaontodan angkoto a mama na madadalem a hadas taman ko periman na apiya antawaa i makaawid on na kepipian iyan so nditaren iyan ago makapepeigo ogaid na madadalem den a hadas taman ko perimon.
Amay ka aden a taw a maseko o mama a aden a pegondas on a da niyan pen kaonabi a manga lima niyan sa ig na kepipian o taw so nditaren iyan ago makapepeigo na madadalem sekaniyan a hadas taman ko perimon.
Apiya antonaa a koden a bote a maseko o aden a pegondas on na keropet na so kasangkapan a kayo na keonaban sa ig.
Amay ka mada ko mama so pegondas on na pekanayaw sekaniyan sa pito gawii na kepipian iyan so nditaren iyan ago makapepeigo ko ig a poon ko bowalan na kelompiyo sekaniyan.
Sii ko ikawalo gawii na pekakowa sekaniyan sa dowa a marapatik o di na dowa a pagapak na pekasong ko hadapan o Allah ko gimowa o Barombarong a dii Telabokan na kibegay niyan ai ko imam.
Pekorbanen o imam so isa on a isepaat sabap ko dosa na so isa on na pekorbanen iyan a isepaat a totongen. Sii sangkai a okit na ipenggolalan o imam so kakepapasa ko dosa o mama ko hadapan o Allah pantag ko sakit iyan a petoga.
Amay ka so mama na liniyowan a biga na makapepeigo sekaniyan ogaid na madadalem den a hadas taman ko perimon.
Apiya antonaa a pimbaalan a dinis o di na panit a ketekan ko biga na keonaban na maresik den ai taman ko perimon.
Igira a romimbang so mama sa babay ago liniyowan a biga na palaya siran makapepeigo sa ig ogaid na madadalem siran den a hadas taman ko perimon.
Igira a miyakaoma ko babay so kail na madadalem sekaniyan a hadas ko soled o pito gawii. Apiya antawaa i makaseko rekaniyan na madadalem den a hadas taman ko perimon.
Apiya antonaa i keigaan iyan o di na keontodan iyan ko kakakail iyan na maresik.
Na o aden a makaseko ko kiyaigaan iyan o di na kiyaontodan iyan na kepipian iyan so nditaren iyan ago makapepeigo ogaid na madadalem sekaniyan den a hadas taman ko perimon.
